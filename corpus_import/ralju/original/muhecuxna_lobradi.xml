<text author="blutolpinxe" date="2010-04-05" original_author="blutolpinxe" title="la mu'e cuxna lo bradi" original_title="" url="http://mw.lojban.org/papri/la_mu%27e_cuxna_lo_bradi">
la mu'e cuxna lo bradi
sei notci le nomoi pagbu cu ba'e .ai cfipu .i ku'i .ai fe lo tcidu cu tolsatci si'o lo dunku .e lo jai va'o nu le fikpre cu cirko lo ka sanji cu fasnu .i .e'o jungau va'o na'ebo la'e di'u da'i

ni'o ni'o no mo'o

ni'o zvati zi'o .i manku je za'a na'e se jvinu se vanbi .i viska co cmaci se pensi se tarmi .i ku'i cmaci natfe co dumnatfe cfipu .i co'u jinvi co du'u ga lo cmaci gi lo zasti ja xanri cu ka'e jai te ni'i drani .i ja'o djuno no da

ni'o co'a se kanla .ue .i sanji zi'o ce'e pu pe'e je lo du'u se kanla ku ce'e ca .i ku'i na ka'e kanla viska .i srera bo cmaci je pensi viska za'o .i za'a vanbi ke milxe dacti farvi vau ku'i .i surla ba'e je xanka .i lo nu zi'o binxo zi'o cu cinri je se terpa je cizra .i za'a .ua senva .i ku'i cikna binxo tadji na'e djuno

ni'o drata menli klama .i vi be'u se'i zvati .i lu ba klama fa mi do te zu'e lo nu cuxna .i bredi fa ko li'u bu'a .i zo bu'a zo'u za'o cfipu .i ju'o ru'e drata menli cliva

ni'o ze'u na'e fasnu .i pensi troci co sevzi ranji .i nandu co go'i .i ji'a nandu co nu pensi .i morsi smadi .i lo morsi na ka'e pensi

ni'o lo xekri mo'u klama .i ca gi lo nu pensi cu nandu jdika gi lo xekri cu cusku lu ba zi binxo le po'o se dapma .i xu terpa li'u

ni'o spuda fi lu .uanai mo doi li'u .i pu troci je ku'i .o'unai fliba lo zmadu .i pu lo za'u re'u nu troci kei le xekri cu cusku lu menli gi'e gonai sevzi gi pruxi .i lo sevzi lo pruxi zo'u ka'e ponse .i ba cuxna ca la fasnu no'i xu terpa li'u

ni'o ze'a pensi na'ebo lo te tavla .i troci co pensi da .ije na djuno lo du'u da mo kau .i zo sevzi srana

no'i spuda fi lu terpa ma .i lo mo cu vi zasti li'u .i xekri cusku lu terpa lo darno .i ja'a no da zvati zasti .i ku'i zvati lo drata fa lo se dunku li'u

ni'o na spuda gi'e te preti fi lu ba'e mo li'u .i le preti cu claxu lo sarcu .i ku'i xekri jimpe

ni'o xekri spuda fi lu vu'e nai du doi li'u

ni'o se ja'e tu'a zo doi suksa facki lo du'u ma kau se claxu .i cusku lu my. li'u ce'o .ii lu my. mo du dy. li'u ce'o .oicairo'e zoi zoi ba'e mmmmm zoi

ni'o lu ba'e mi li'u se lausku mi .i ca bo cikna binxo

ni'o coi tcidu mi'e ta'o la .djeimz. .u'u mi ba'o na'e sanji do .i so'e roi ku mi xendo zmadu .i ta'o nai lo nu cikna .ui .ii bu'onai zo'u mi smaji cusku fi mi fe lu do mo du mi doi xekri li'u gi'e cisma fi'o se gleki lo nu di'a se menli mi .i mi se pi'o le kanla .ui di'a viska .i se vanbi lo zasti dacti no'u lo mi kumfa .o'usai .i lo nu mi xlali senva lo simsa be la'e de'u cu cafne gi'e slabu gi'e ku'i za'o se terpa

ni'o ky. vasru lo ckana noi na se cpana mi noi cpana le loldi ku'o ku'o .e lo jubme noi simlu lo ka pu'o zi fagri kei gi'e va'i se danmo .i mi sanli gi'e cortu lo xadni trixe .i ca'o bo le patfu cu kargau le vorme noi ta'o .ue ru'e ke'a ji'a se danmo .i lo ka se danmo cu preja lo'i mi se ponse tu'a lo ckana .i ta'o nai le patfu cu cusku lu do lausku spuda ma li'u .i py. na'e cinmo se voksa .i ri noroi pu xanka fi'o zgana mi .i lo du'u go'i cu nibli lo du'u py. cinmo tsali la'e lu ri'e nai li'u kei .a lo du'u cinmo no da mi .i mi terpa lo nu da'i facki lo se nibli

ni'o mi spuda fi lu .y. ba'e mi nanca li mu li'u to ja'a nanca .i cu'u so'e se slabu be mi mi mutce be fi tu'a lo mi se nanca be'o mencre .i la'a mi mencre zmadu do toi .i py. cu cusku zo je'e gi'e cliva .i zi bo le mamta cu nerkla gi'e punji lo sanmi le jubme gi'e cliva .i mi sutra jgari lo le sanmi ku palta se zu'e lo nu py. na'e cpana lo se danmo jubme .i .uu lo rirni cu na'e za'a sanji lo du'u danmo .i mi terpa nalzu'e lo nu djuno

ni'o ba za bo mi ckule klama .i mi na se pendo gi'e ku'i pendo te frati ca le so'a terjbe .i lo mi se pendo simlu cu dunda lo cakla .e lo sampu se kelci vu'o noi la'a krasi se dunda lo rirni .i .i'u .uicu'i cilre no cnino gi'e tavla mi po'o ba lo so'u re'u nu rinsa .i mi du'e .ienai roi pensi je nai tavla .i lo drata tadni ba lo nu facki la'e di'u cu troci sisti .uiru'e .i se'a ro'a mi ba'e ze'e pu je ca je ba na'e nitcu lo za'i kansa

ni'o citka no da vi lo ckule .i ri'a tu'a lo ckule cidja mi binxo co bilma lo za'i ru'i se cliva lo ciblu lo kanla to so'o da rinka toi .i mi nalmuvdu zutse fi'o kansa no ba'e .o'u da ze'u pi ro lo ve vimcu djedi .i lo nu cadzu se ka'a lo se xabju zo'u mi mutce xagji .i re lo kanla cu se cortu ri'a ma .i mi se vanbi lo dukse se gusni .i ca'e lo solri roroi jai crori'a fi ky. to lo cfipu cu na jai se curmi mi toi .i mi de'a jundi gi'e ku'i ca'o cadzu

ni'o za bo mi suksa facki lo du'u zvati lo stodi .oi .i lo drata ke prenu zvati be lo klaji cu ze'u canci .i ca'o bo mi za'o stodi zvati cadzu gi'e fengu binxo .i lo jamfu cu .ua.iicai se danmo .i mi bajra troci gi'e suksa zvati lo drudi noi se stuzi lo na se djuno .i mi farlu jibni gi'e ba zi bo muvdu sisti

ni'o lo se voksa be lo crori'a je senva bo slabu be'o noi za'a trixe mi cu cusku lo fange noi se'o palci gi'e xebni mi .e lo du'u mi zasti .i .ii lo danre cu cargau mi fo vy. gi'e co'a xrani .i vy. cusku lo fange be fi lo drata fi'o nilcladu lo zmadu

tomisemEnlilomUtcesecOrtunoisezgAnalona'esesEvzibemi.i.oicairo'elEbnadagi'edUndadenoidUnkudrAta.isEnvaxEkriklAmagi'ebAndusImlugi'ecUskulutisnUraca'e.ikoze'edArnodoi.ionai.iunaicaila.sIros.li'utoi

ni'o mi ca'o farlu gi'e ku'i gau la xekri .i'ocai ro'oro'i cu masno binxo .i xy. cusku fo .ue lo mi menli fe lu ko bredi .i la .siros. zmadu mi lo ka vlipa kei gi'e traji ckape do .i .a'o jmive doi li'u .i canci

ni'o .oi .uanai mi se menli lo se galfi be la .siros. ru'a .i lo ca'e vajrai ku fa'u so'a lo drata cu slabu fa'u cunso bo frica mi .i sa'e mu'a mi stodi lo ka djica ja djuno ma kau kei .enai lo ka jinvi ma kau lo no'e slabu .i ta'o ra'u nai lo prenu cu .o'u ru'e di'a zvati gi'e cadzu mo'i pa'o mi .i ja'o mi mucti

ni'o mi na djuno lo du'u mi ma kau zvati .a lo du'u dargu lo se xabju fo ma kau .i mi ta'e je di'i klama lo ckule lo zdani fi'o kansa no da soi vo'e vo'i .i ku'i mi se slabu lo go'i po'o ve klama

ni'o .o'a mi na jai se fanta lo nabmi .i mu'a mi puzu se xrani fo lo za'i pa lo tuple cu sepli mi kei fi'o se frati lo nu mi lebna lo tuple lo simsa be mi bei lo ka ma kau xadni se tarmi ce'u .i fu'i lo nu na djuno lo jai frili cu no'e nabmi .i ku'i sarcu fa lo nu pensi

ni'o mi sisku le cnino .o'onai menli lo da'i sidju .i my. cizra gi'e ju'o cu'i tolnei .ii mi .i ku'i my. na'e vlipa gi'e za slabu binxo .i do na'e se slabu mi gi'e se ni'i bo na jimpe lo du'u ma kau te frica noi fadni simlu fi so'e na'ebo mi .i lo cinri ja sidju zo'u ku'i mi facki lo du'u ka'e ganse lo menli be na'ebo mi fi'o jvinu lo se cinmo be lo nalralju pagbu be mi .i mi ze'a litru lo cunso gi'e ca'o bo viska lo menli noi na jarco fi mi fe lo du'u ma kau se pensi zi'e noi ku'i so'o ke'a melbi zmadu ro dacti se zgana be mi .i lo vanbi menli cu

sa .i .ue.u'e menli gi'e ba'e simsa mi .i mi noroi pu viska lo go'i .i mi kanla catlu lo go'e se menli noi se jvinu lo no'e makcu je fetsi .i se birka pa da fi'o ve xrani lo za'a puzu kanro binxo .i mi co'a mo'i fa'a cadzu

ni'o .ua mi tengau lo mi menli lo menli be lo bi'u nai se menli goi my. .i lo nu mucti pencu cu crori'a .i ca bo lo mi ka ganse lo dacti vanbi cu se cirko

ni'o my. poi mucti cu cikna binxo gi'e viska mi .i frati lo nu terpa gi'e co'a kucli lo du'u zvati ma kau

ni'o .oi lo prenu cu darxi my. gi'e minde fi lo nu muvdu .i mi co'u tengau to .oiro'e mi ze'i ganse tu'a my. toi gi'e menli pencu lo darxi noi .ueru'e jibni mi .i dy. mutce terpa gi'e morsi jibni .i mi gasnu lo za'i na ka'e terpa kei te zu'e je se gau lo nu lebna to ju'o nai na'e lebna cpacu toi fi'o simsa la .siros. lo si'o mi ma kau zvati .e lo si'o dargu le zdani fo ma kau .i dy. crori'a be mi se cfipu gi'e farlu gi'e se kansa mi lo nu cortu .i lo vanbi prenu ku ji'a terpa je se cfipu gi'e se mu'i bo mo'i to'o plipe .i se ri'a ru'a gi dy. binxo co sanji tu'a mi gi mi co'a dacti binxo .i lo prenu .iidai poi se zvati mi cu cortu cladu bo bacru .i mi catra dy. tu'a lo menli gi'e mucti ve denpa .i my. .o'e.auro'a jai se cirko

ni'o ta'o lo nu catra cu na'e .uacu'i te cinmo mi .i ju'o pu'o lo nu mi binxo kei mi cinmo .i ja'o mi nu'o ta'e zercatra cu'i

ni'o ta'o nai mi baza zvati le zdani .i mi ba lo nu pensi lo tadji cu mucti binxo vi lo vorme bu'u nai .a'i ru'e lo drata .i mi nerkla ti'u lo jibni be lo fadni fi'o ze'u se pensi my. gi'e na rinsa ja se rinsa le rirni
</text>
