<text author="JordanDeLong" date="2002-11-26" original_author="H. P. Lovecraft" title="tu'a le cukta" original_title="The Book" url="http://mw.lojban.org/papri/tu%27a_le_cukta">
tu'a le cukta

ni'o lei se morji be mi cu kalsa mutce .i .u'e mutce co senpi le 
du'u mi ka'e sanji le jai ca nu lei se morji be mi cu cfari .iki'ubo 
zu'u so'iroiku mi terpa tu'a lei rigni jvinu be lei nanca poi tcena 
le purci .ibo ku'i zu'unai so'iroiku le cabna mokca cu simlu leka 
ce'u nalkansa je nenri lo stodi je mucti cimni .iji'a mi na sanji 
ledu'u ta'i makau mi benji dei .i va'o leza'i mi djuno ledu'u mi 
ja'a bacru keikei mi milxe pensi ledu'u da poi cizra je tu'ocu'o 
bo vlipa nu tsapensi ku'o se nitcu fi loi nu benji le dei selsku 
le zvati poi mi djica tu'a ke'a .i le sevzi po'e mi cu cfipu to'e 
klina .i mi simlu leka renvi lo se vlipa .i cumki fa leza'i cfarygau 
fa lo curve cizra purbanro pe ra'i le rirci se lifri po'e mi

ni'o le dei se lifri cu li'a se krasi tu'a le cukta .i mi morsi 
lenu mi zatfa'i ri kei pe ne'i le milxe gusni se diklo pe vi le 
xekri je ctile rirxe noi loi jaurbumru cu na'o jibni .i le se diklo 
cu mutce tolci'o .ije le galtu be fi lo'e drudi be'o kajna poi vasru 
le so'a fusra tercku cu tcena pa'o le kumfa noi canko claxu .i le 
za'u barda ke cukta kasystu cu vreta le loldi gi'e se vasru le rufsu 
lanka .i vi pa le go'i mi zatfa'i zo'e .i mi na cilre ledu'u makau 
cmene le cukta kei ri'a leza'i le so'umoi papri cu se claxu .iku'i 
cy. kalri gi'e curmi lenu mi viska le cizrytce

ni'o mi zgana le porsi no'u le liste be le'i se gasnu kujo'u le'i 
se casnu zi'e noi mi jijnu ledu'u ke'a to'e jai se curmi gi'e palci 
.i mi pu tcidu fi'o te cilre ti seci'o leka rigni joi tceci'i ce'u 
kei fi lei mipri ju'agri pe fi'e le cizra je tcetolci'o tadni be 
le mipryrai pe le munje kuku poi loi cukta be fi ke'a cu se prami 
mi .i le cutka cu ckiku .i ri gidva fi lei pagre .e lei pu'u binxo 
kei vu'o poi loi se lidjrmistiki cu pacna tu'a ke'a co'a le jai 
cfari pe fai tu'a loi remna zi'e noi curmi so'o se zifre .e so'o 
nu facki kei vu'o poi bancu le te cimde .e le lifri .e le marji 
vu'o poi slabu ma'a .i ti no'u le cukta cu te djuno fi no remna 
ze'a za'u na'acto gi'e ja'a mutce tolci'o .i le go'i cu ciska fu 
na'e bo lo minji .i la'a lo milxe fenki jdapre cu zbasu le lerfu 
ne tai la .unsyl.

ni'o mi morji le tai nu le tolci'o nanmu pu malzga gi'e cmami'a 
gi'e kucli sniti'i sepi'o le xance vau ca lenu mi lebna le cukta 
.i ny. na djica tu'a lo ve vecnu .ije bazuku po'o mi smadi ledu'u 
makau mukti .i ca'o lenu mi zdani klama fo le jarki je kalsa je 
jaurbumru dargu kei te simlu leka smaji jersi ce'u kei mi .i le 
ru'u mutce tolci'o je ralci dinju cu simlu le vifne ka palci kei 
taida'i lenu lo na'e pu krasi be loi palci cu suska ke kalri binxo 
.i simlu leza'i lei bitmu .e lei kordru ne loi mledi bliku kujoi 
loi mledi mudri zi'ene le kanlysimsa je sa'orkurfa canko noi malzga 
ge'u ca'a gunta gi'e zalvi mi .iku'i mi pu tcidu le cmalu po'o pagbu 
be lei pacli sinxa pu'o lenu ganlygau le cukta gi'e cliva

ni'o mi morji ledu'u va'o makau mi tcidu le cukta .i blabi flira 
gi'e nenri le zdaga'u kumfa noi mi pilno fi le cizra nu facki kei 
po'o .i le barda zdani pu mutce smaji .iri'abo mi jai cfari ba'o 
le mijycte .i mi ju'oru'e jinvi ledu'u mi pu cmima lo lanzu toku'i 
lei steci cu jai se zunti toi kei gi'e ju'o jinvi tu'a le so'o selfu 
.i mi na djuno ledu'u xokau moi nanca kei ri'a leza'i ba'oku mi 
djuno tu'a so'o temci .e so'o cimde gi'e jai se daspo je se galfi 
fai ro le se jinvi be mi kupe le si'o temci .i sepi'o le gusni be 
fi lei laktergu'i mi pu tcidu to mi morji le ru'i pu'u dirgo be lei 
lakse toi .ije se janbe ra'i lei darno janbe claga'udi'u .i mi pu 
jundi lei sance taida'i lenu mi terpa lonu mi tirna lo dicra tonga 
ra

ni'o caku lenu sraku gi'e savru vi le cankrdormere noi le galtu be 
fi le drata drudi pe vi le tcadu cu jvinu fi ke'a .i cfari ca lenu 
mi bacru le somoi pagbu be le tolci'o prosa .ije mi pu djuno fau 
lenu mi desku kei ledu'u makau smuni .i roda zo'u ganai da pagre 
lei pluta gi da jerna lo ctino gi'e ba na ka'e to'e kansa .i mi 
puba'o krixa .ije le cukta cu ca'a me ro le nalspaji be mi .i ca 
le nicte mi pagre lei pluta le cizra terkruca be loi temci bei loi 
jvinu .ije ca le cermurse mi zgana lei bitmu .e lei kajna va'o leka 
tcila kei poi mi na pu kakne

ni'o ji'a mi na ba'o ka'e zgana tai le purci .i le cabna cu se mixre 
co binxo loi purci kujoi loi balvi .ije ro slabu cu cizra co binxo 
va'o le cnino te jvinu .i mi senva cadzu va'o lei to'e slabu tarmi 
.i ro pluta poi mi pagre ke'a cu jai rinka lenu leni slabu to va'o 
le jarki munje poi mi pu bancu ke'a toi cu se jdika .i le se jimpe 
be mi cu se jimpe no na'ebo mi .ije mi smaji binxo mu'i lenu rivbi 
loinu jinvi ledu'u mi menlybilma .i lo'e gerku cu terpa mi ri'a 
leza'i ri ka'e ganse le ctino poi na ru'a zvati mi .iku'i mi tcidu 
ji'a .i le mipri tolmorji cutka .e le salrypapri cu jai te junri'a 
le cnino vlipa mi .i mi pagre lei vifne pluta le midju be le to'e 
se djuno munje

ni'o mi morji fi le nicte poi ca ke'a mi ciska le mu midjydunli 
cuktai le loldi loi fagri gi'e sanli le midju gi'e bacru le bardytce 
se cusku poi ke'a klama be fi la tartaris. co se bevri .i lei bitmu 
cu runme .ije mi bai le palci brife cu klama fo le ma'arfe'a poi 
curve leka grusi kei va'o le pe tai lo'e jesni ku to'e djuno galma'a 
poi cnita mi do'e za'u minli .ibazaku mulno maknu .ije baziku le 
gusni be fi lei tarci noi ke'a te zbasu le cizra je na'e terdi 
tartai cu co'e .i mo'ubo mi viska le crino foldi poi cnita mi .ije 
zgana le claga'udi'u pe le tcadu noi zbasu ke'a ta'i no se djuno 
ja se tcidu ja se senva vu'o pe mi .i ca'o lezu'o mi fulta klama 
le tcadu kei mi viska le barda je kurfa je rocki dinju pe vi le 
klina gi'e ganse lenu le palci ka terpa kei cu se cinmo mi .i mi 
cairki'a gi'e damba .ije ba'o lenu manku kei mi tu'ore'u zvati le 
zdaga'u kumfa gi'e kalsa capna le mu fagri cuktai poi capna le loldi 
.i le nicte cu na zmadu so'o le pu nicte leka cizra .iku'i go'i fi 
leka terpa kei mu'i leza'i mi djuno ledu'u mi ca jibni le bartu 
munje .iba'obo kajde mi lezu'o bacru .imu'ibo mi na djica lonu mi 
cu to'e jorne binxo le xadni be mi ku .e le terdi va'o loi to'e 
djuno zvati poi mi noroi ka'e cliva ke'a
</text>
