<text author="komfo,amonan" date="2008-12-29" original_author="Mark Twain" title="le mu xamgu pe lo nunji'e" original_title="The Five Boons of Life" url="http://mw.lojban.org/papri/le_mu_xamgu_pe_lo_nunji%27e">
to'i ni'o ni'o ni'o dei lidne le xe fanva be fu mi no'u la komfo,amonan bei fo lo glico bei fe la'e zoi zoi The five boons of life zoi noi ke'a cmalu cfika gi'e se finti la'o zoi Mark Twain zoi toi

ni'o ni'o ni'o

le mu xamgu pe lo nunji'e

ni'o ni'o pa mo'o ca lo cerni pe'a be lo nunji'e le pa vrude racycrida goi ko'a cu klama fi'o se bevri le lanka gi'e cusku

lu ti seldu'a .i ko lebna vimcu pa le go'i fo le drata .i o'i dai ko jundi gi'e prije cuxna .i o'i dai ko prije cuxna .i mu'i bo pa po'o le go'a cu dirba li'u

.i le'i seldu'a cu se mu mei fi lo nunmi'o ku ce lo nunpa'i ku ce lo nuncfu ku ce lo nunselpu'a ku ce lo nunmro .i le citnau goi fo'i cu djicai cusku

lu u'a na sarcu fa lo nu pensi li'u gi'e cuxna lo nunselpu'a

ni'o fo'i nerkla pe'a le munje gi'e sisku lo ka ce'u pluka poi ke'a zdile lo'e citpre .i je ku'i ro ckaji be le se go'i cu ranji lo tordu gi'e nalmansa gi'e tolvai gi'e smucau .i pe'a je le go'i ca lo nu cliva cu tolsinma fo'i .i fo'i ca lo fanmo cu cusku lu le ca zi nanca mi se xaksu .i ga nai lo nu mi za'u re'u cuxna cu selcru da'i gi mi prije cuxna li'u

 

ni'o ni'o re mo'o le racycrida cu tolcanci gi'e cusku

lu vo le seldu'a cu velvi'u .i ko za'u re'u cuxna .i je o'i dai ko morji lo du'u lo temci cu vofli pe'a e lo du'u pa po'o le go'a cu dirba li'u

.i le nanmu ze'u pensi gi'e ba bo cuxna lo nunpa'i .i je na ganse lo ka le selklaku cu tolcanci le kanla be le racycrida

ni'o ba lo nanca be li so'i fo'i zutse ne'a le mrotanxe ne'i le kunti zdani .i fo'i vo'a tavla se cu'u lu ui nai sai porsi klama be fi mi je cliva be mi .i je nau vreta fa ti no'u le dibrai je ro moi .i lo porsi be lo nunli'a cu boxna simlu selfri mi .i fo ro nungei cacra poi le tcica canja no'u la nunpa'i ke'a mi vecnu cu pleji fa mi lo nunbadri cacra be li ki'o .i ra'i le risna be le risna be'o pe'a mi dapma ny li'u

 

ni'o ni'o ci mo'o lu ko za'u re'u cuxna sei le racycrida cu tavla

.i le nanca be li so'o cu ba'o ctuca do lo kamprije vau ju'o .i ci le seldu'a cu velvi'u .i pa po'o le go'i cu dirba .i ko morji la'e di'u gi'e e'e jundi cuxna li'u

.i le nanmu ze'u pensi gi'e ba bo cuxna lo nunmi'o .i je le racycrida ca le nu bacru vasxu cu cliva

ni'o ba lo nanca be li su'o re ko'a xrukla gi'e sanli ti'a le nanmu poi ke'a ca lo nu lo donri ca'o se fanmo cu zutse je nalselkansa gi'e peisku .i je ko'a djuno fi le se peisku be fo'i be'o no'u

lu le cmene be mi pu selclu ba'u le munje .i je le selxu'a co zanru be tu'a le go'i cu zvati pe'a ro ba'u tance .i ze'i xamgu mi .i uu se'i ba'e ze'i go'i .i ba bo nunjilra ce'o nunpro ce'o ke jitfa selxu'a nunxai ke'e ce'o nunxebni ce'o nungunta .i ba bo co'e lo nu kusru cmila noi ke'a krasi le fanmo .i ro mai co'e lo nunkecti noi ke'a mrotersla pe'a lo nunmi'o .i oi sai kurki je betri fa lo nunmi'o be da .i bo da ca lo nu camrai cu te renro pe'a lo dertu .i je bo da ca lo nu camjdika cu go'i lo nunxebni je nunkecti li'u

 

ni'o ni'o vo mo'o lu ko za'u re'u cuxna sei voksa be le racycrida

.i re seldu'a cu velvi'u .i ko na tolpa'a .i ca lo krasi pa po'o le go'a cu dirba gi'e ca ca'o te cuxna li'u

.i lu ua sai le nuncfu no'u le nunvlipa .i ua sai ju'o pu nalviska'e pe'a fa mi sei le nanmu cu cusku .i le nunji'e ca co'a se vamji pe'a .i mi ba pleji je xaksu je mancygau .i lei tolsi'a e lei xebni ba cpare le dertu ca'u mi .i pe'a je mi ba ctigau le xagji risna be mi lo nunjilra be le go'i .i mi ba ponse ro kargu e ro selgei e ro pluka be lo ruxse'i e lo xadni be'o vu'o poi ke'a dirba lo'e prenu .i pe'a mi ba terve'u je terve'u je terve'u lo nu selsi'a e lo nu jdaselsi'a a va'i le ro nunji'e ke tolkargu basti be lo xamgu be'o poi lo zarci pe lo tolvajni munje ka'e sabji ke'a .i mi ba'o xaksu lo temci clani gi'e ba'o tolprije cuxna .i je ku'i toljundi la'e di'u .i mi ca la'e de'u cu tolprije gi'e ka'e lebna lo po'o simlu be lo ka ce'u xagrai li'u

ni'o ba zi lo nanca be li ci le nanmu cu lenkydesku je zutse bu'u lo pindi kumfa .i je fo'i cinlytce je kandi je ke kunti pe'a se kanla gi'e dasni lo festi bukpu .i je batci lo sudga ke nanba korbi gi'e smaji cusku

lu oi sai dapma ro lo munje seldu'a noi pe'a ke'a nu tolsi'a cmila kei gi'e solji selpi'a ticyselsku .i je srera selcme ro mei .i seldu'a na je seljbera .i lo nunselpu'a ku fa'u lo nunpa'i ku fa'u lo nunmi'o ku fa'u lo nuncfu cu zasni tcica bo gacri lo vitno jetnu no'u lo nuncro ku fa'u lo nundri ku fa'u lo nuncke ku fa'u lo nunpindi .i le racycrida pu jetnu cusku .i bo zo'e po'e ko'a cu sorcu pa po'o seldu'a poi ke'a dirba .i za'a mi ca djuno lo du'u le drata cu xlali je tolkargu fi'o te karbi le vamrai no'u va'i le dirba je xendo noi ke'a jirgau pe'a fi lo selsnecau je ranji nunsipna fe lo nuncro poi ke'a gunta lo xadni ku'o e lo nuncke joi nundri poi ke'a citka pe'a lo menli e lo risna pe'a .i ko bevri ru .i mi tatpi .i au mi surla li'u

 

ni'o ni'o mu mo'o le racycrida cu klama gi'e za'u re'u bevri vo le seldu'a .i je ku'i lo nunmro cu se claxu .i ko'a cusku

lu mi dunda ny le dirba po le mamta ge'u no'u le cmalu verba .i ri nalprije gi'e ku'i ge lacri mi gi cpedu lo nu mi se va'u ri cu cuxna .i do na cpedu lo nu mi cuxna li'u

.i lu uu sai se'i ma fi'o te dunda mi cu velvi'u li'u

.i lu le xlamau be lo se jerna be ba'e do .i sa'u nai lo rincau nuntolsi'a no'u lo nuntolci'o li'u
</text>
