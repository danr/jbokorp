<text author="la maikl. turnianskis. (gejyspa)" date="2007-02-16" original_author="Michael Turniansky (gejyspa)" title="la teris. po'u lo tirxu cu vitke zi'o le barda tcadu (te gerna lo me CLL moi be lo jbobau)" original_title="Terry the Tiger Visits the Big City" url="http://mw.lojban.org/papri/la_.teris._po%27u_lo_tirxu_cu_vitke_zi%27o_le_barda_tcadu">
la teris. po'u le tirxu cu vitke zi'o le barda tcadu

.i la'edi'u se finti je se fanva la maikl. turnianskis.

ni'o la teris. po'u le tirxu ge'u .e lei pendo no'u la .elis. po'u le xanto ge'u joi la zo,is. po'u le xirmrxipotigre cu xabju le cicricfoi .i la teris. ta'e djica le nu vitke zi'o le barda tcadu noi lei vinji ga'u voikla ke'a

.isemu'ibo ca pa donri la teris. co'a dzukla le barda tcadu

.i la teris. za klama lo rirxe gi'e retsku fi lo finpe be di'o ry. fu le du'u dakau cu pluta le tcadu .i le finpe cu spuda ty. ko'a goi lu ko cadzu mo'i ne'a le rirxe fi'o seldei li ci .ibabo do viska ru li'u

.i la teris. se gidva ko'a .ijebo mo'u le cimoi donri la teris. viska le tcadu .uicai tergu'i .i cnidu'e .isemu'ibo la teris. jdice le du'u cadzu ca'o le piro nicte

.i co'a le cerni la teris. klamu'o le zarci di'o le tcadu korbi .i nanla .i lu .iicai tirxu li'u se cusku le nanla .i lu .iicai nanla li'u se cusku la teris. to le nanla ku fa'u la teris. pu noroi zgana lo tirxu ku fa'u lo nanla toi .i le nanla no'u la mulis. cu ganse le ka le tirxu cu pendo ku gi'e te preti le nu la teris. djica le nu te jarco tu'a le tcadu my.

.i lu .iesai ku'i mi ba'e ca djica le nu mi sipna .i mi mutce tatpi li'u se cusku la teris.

.i lu je'e .i mi'o zifre le nu klama le mi zdani li'u se cusku la mulis.

.iseki'ubo le remei cu cadzu seka'a le zdani be la mulis.

.i ca le nu klamu'o ra ku la mulis. cu retsku fi le my. mamta fe lu e'o xu mi zifre le nu bevri lo tirxu le zdani li'u

.i lu go'i doi mulis. li'u se cusku le mamta .iki'ubo ri jinvi le du'u la mulis. selxarkei

.iseki'ubo la mulis. bevri la teris. le my. kumfa .ijebo ty. co'a sipna di'o le loldi ca'o le nu my. klama le bartu mu'i le nu kelci

.i le mamta za krixa lu doi mulis. pu'o vacysai .i doi mulis. uanai li'u .i ra klama le la mulis kumfa gi'e viska la teris. noi sipna .i ra co'a krixa lu .iicai lo tirxu pu citka le bersa be mi .i doi pulji ko sidju .i ko sidju .i doi pulji .i tirxu .i tirxu .i ko sidju li'u gi'e to'o bajra

.i le savru cu cikygau la teris. .i ri pi'egre le canko gi'e bajra se ka'a lety. zdani be di'o le cicricfoi ku gi'e nupre le za'i ba noroi cliva le cicricfoi

fa'o
</text>
