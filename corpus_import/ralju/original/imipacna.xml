<text author="nitcion" date="1993-08-30" original_author="Martin Luther King" title="i mi pacna" original_title="I Have A Dream" url="https://groups.google.com/d/msg/lojban/jb7vZn_Kve0/-VUQPo9e51QJ">
.i mi fi do ca cusku doi pendo fe ledu'u mi mu'inai loi cazi li'i nandu joi
se steba cu ca'o pacna da .i da mutce se jicmu le'e merko se pacna

.i mi pacna lenu levi natmi baco'a virnu gi'e tarti tu'a le fatci smuni be
leri kriselsku po'u « lu mi xusra ledu'u ledi'e jetnu si'unai se jimpe .itu'e
ro remna cu jikydunli co'a lenu ri se zbasu li'u »

.i mi pacna lenu vi le xunre cmama'a be la djordjas. lei se dzena be loi pu
selfu se jibri ponse lei se dzena be loi pu selfu se jibri baco'a kasyzutla'i
le kamcectamne jubme

.i mi pacna lenu vi le mu'a .ua la misisipis. jectypau noi pe'a tolfre je
glaxlafri ki'u lenu crogla fa le ka tolpajvrude je kusryjatna cu ba se galfi
fi lo zancilmystu pe'a be leka zifre je pajvrude

.i mi pacna lenu lemi vo panzi baco'a xabju lo jecta noi ra se pajni ji'u
le skari be lera skapi be'o na.e le selkai be lera nuntarti

.i mi cabdei pacna da

.i mi cabdei pacna lenu le la .alybamas. jectypau noi le le ke'a turni ku
ctebi ca pe'a cilmo leka bradi je xauprepro cu ba se galfi fi lo se tcini
be lenu loi xekri nanla .e loi xekri nixli loi blabi nanla .e loi blabi
nixli cu simxanjai gi'e tamne kasydzu

.i mi pacna da

.i mi caki pacna di'e .itu'e ro ma'arbi'i ba galtu .i ro cmana ba dizlo .i ro
rufsu tumla ba xutla .i ro korcu pluta ba sirji .i le la jegvon. kamymisno
ba tolcanci .i ro se rectu ba simkansa viska ra

tu'u .i la'ede'u se pacna mi'o .i le la'ede'u se krici cu ckaji mi ca lenu
mi pu xrukla le nanmerko .i mi'o sekai le la'ede'u selkri cu pe'a kakpa
cpacu fi le nuntolpacna cmana fe le nunpacna rokci .i mi'o sekai le la'ede'u
selkri cu kakne gafygau fi le fanza ka lemi'o natmi cu nalsimsarxe kei le
melbi ke jiktamne cabysna

.i ca lenu mi'o gasnu lenu le kamzifre cu janbe .i ca lenu gasnu lenu ri
janbe vi ro cmatca .e ro jectypau .e ro tcadu kei mi'o lirgau le djedi
poi ro panzi be la jegvon. be'o noi xekri ja blabi gi'e xebro ja nalxebro
gi'e se lijdrprotestante ja se lijdrkatoliko cu simxanjai ca ke'a gi'e
sanga le slabu ke frikymerko jdaselsanga po'u « lu .i co'a .u'a zifre
.i co'a .u'a zifre .i ki'e jegvon. noi tsarai ku'o mi'a co'a .u'a zifre li'u »
</text>
