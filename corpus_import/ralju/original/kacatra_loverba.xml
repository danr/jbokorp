<text author="danmo rozgu" date="2015-03-26" original_author="Stig Dagerman" title="ka càtra lo vèrba" original_title="Att döda ett Barn" url="http://danmo-rozgu.github.io/kacatraloverba.html">
ka càtra lo vèrba
sei fìnti be fa la .stìg.dàgerman. bei de'i li pa so vo bi
sei fànva be fa la dànmo ròzgu bei de'i li re no pa mu
ni'o lo sàrxe cu li'i ca dònri .i je lo sòlri cu sàlpo cnìta lo pintù'a .i lo jùnla jànbe ba zi jabysèlsna .i se ki'u ku zèldei .i bu lo jbìni be lo re mràji fòldi lo re cìtno cu fàcki tau lo jaklù'a noi lo no'a pu no roi klàma fo ki .i je bu lo ci cmàtca pe lo pintù'a lo cànko cu gusmìnra .i za'u nànmu cu xejykrevì'u ca'u lo mìnra be ga'u re'o lo jùbme .i je za'u nìnmu ze'a lo nu sànga cu kàtna lo nànba pe lo ckàfi .i je za'u vèrba cu zùtse lo lòldi je cu bàtke làsna lo crèka .i ca sàxfri cèrni lo pàlci dònri .i se ki'u ku ca lo ca dònri pa vèrba ba se càtra be bu lo ci moi cmàtca fe lo sàxfri nànmu .i ca'o je to'e ki'u nai ku lo vèrba cu zùtse lo lòldi je cu bàtke làsna lo crèka .i je lo nànmu poi xejykrevì'u cu cùsku lo se du ca lo càbdei cu cpuga'alì'u re'o lo cmarì'e .i je lo nìnmu cu sànga je cu pùnji lo cnìno se kàtna nànba lo blànu pàlta

ni'o no ctìno cu pàgre lo ctikù'a .i je ca'o je to'e ki'u nai ku lo nànmu poi ba càtra lo vèrba cu sànli ne'a lo xùnre ke ctìle pàmbe be bu lo pa moi cmàtca .i lo nànmu cu sàxfri je cu càtlu lo ràgve be lo blàci pe lo pa kàcma je cu vìska lo cmàlu ke blànu kàrce noi se làmji lo cìtno nìnmu noi cmìla .i ze'a lo nu lo nìnmu cu cmìla je lo nu lo nànmu cu tèrxra fi lo mèlbi kei lo ctìle te vècnu cu tàgji càrgau lo gàcri be lo ctìlyvau je cu cùsku lo se du pu'o lìfri lo plùka dònri .i lo nìnmu cu tsebì'o lo kàrce .i je lo nànmu noi pu'o càtra lo pa vèrba cu cpàcu lo jdìni dàkli lo dàski je cu cùsku lo se du lo re mei cu klàma lo xàmsi je bu jbèra lo blòti je cu cpuga'alì'u fa'a lo dàrno je je'a dàrno .i lo se cùsku be ze'o lo kàlri cànko bei lo nànmu cu se tìrna lo nìnmu pe lo cràne stìzu .i lo nìnmu cu ga'òrgau lo kànla .i je ze'a lo nu gànlo cu vìska lo xàmsi je lo nu lo nànmu cu làmji lo no'a bu lo blòti .i lo nànmu na pàlci .i ri glèki je sàxfri .i je pu lo nu nèrkla lo kàrce kei ze'i sànli ca'u lo gredìle lekmì'i noi gusmìnra lo solgù'i ku'o je cu zànfri lo nunmìnra je lo li'i lo mìxre cu pànci lo ctìle joi lo tceromùxa .i no ctìno cu gàcri lo kàrce .i je no da pùnli lo gusmìnra jaldìga .i je na ku ri xùnre ri'a tau lo cìblu

ni'o ku'i ze'a lo nu lo nànmu be ne'i lo kàrce be bu lo pa moi cmàtca cu ga'òrgau lo zu'a vrògai je cu làcpu lo cfàri bàtke kei lo nìnmu be ne'i lo ctikù'a be bu lo ci moi cmàtca cu kàrgau lo kajnytà'e je cu fàcki lo du ràlte no sàkta .i lo vèrba noi mo'u bàtke làsna lo crèka je mo'u jgèna làsna lo cùtci cu sànli fi lo cìdni fe lo sfòfa je cu vìska lo cmarì'e noi kòrcu je cu jbìni lo .àlna ku'o je lo xèkri cpuga'àblo noi ba'o se làcpu se ka'a lo sràsu .i lo nànmu noi pu'o cìrko tau lo vo'a vèrba mo'u xejykrevì'u je ca pòlje lo mìnra .i lo jùbme cu zbèpi lo ckàfi kàbri je lo nànba je lo làdru krùji je lo sfàni .i clàxu lo sàkta ku po'o .i je lo màmta cu mìnde cùsku fi lo vèrba fe lo se du bàjra klàma lo me la .làcon. moi je cu cpèdu lo ka jbèra lo so'o sàkta blìku .i je ze'a lo nu lo vèrba cu kàrgau lo vrògai kei lo nànmu cu cpèdu lo ka sùtra mu'i lo nu lo blòti cu dènpa fi lo rìrxe kòrbi kei je lo nu ca lo càbdei cu cpuga'alì'u fa'a lo zmàdu be lo pu tràji be lo ka ma kau ni dàrno .i ze'a lo nu lo vèrba cu bàjra pa'o lo pùrdi kei lo vèrba ru'i pènsi lo cmarì'e je lo fìnpe noi pèncu lo sèfta be lo djàcu .i je no da smàsku fi lo vèrba fe lo se du ri jmìve co'u lo mèntu be li bi vau do'a nai ja lo se du ze'a lo càbdei je so'i dràta djèdi lo blòti cu stàli lo ka zvàti lo ca se zvàti

ni'o na dàrno lo me la .làcon. moi .i ràgve lo dàrgu ku po'o .i je ze'a lo nu lo vèrba cu bàjra lo dàrgu kei lo cmàlu ke blànu kàrce cu sutmù'u fa'a lo re moi cmàtca .i lo cmàtca cu je'a cmàlu je cu stùzi lo cmàlu ke xùnre zdàni joi lo prènu noi cnìno cikybì'o je cu zùtse bu lo ctikù'a fau lo nu làfti lo ckàfi kàbri je cu vìska lo nu lo kàrce cu te sutlì'u ze'o lo spabì'u ja'e tau lo bàrda dìlnu be lo pùlce .i ca mùtce lo ka sùtra .i je lo nànmu be ne'i lo kàrce cu vìska lo nu lo tricrpopùlu joi lo cnìno tarlypù'i dicnoibejgà'a cu se lampàgre tai lo grùsi ctìno .i lo crìsa cu brìfe pa'o lo cràne cànko .i je lo re mei cu sùtygau to'o lo cmàtca je cu cnìci je snùra mìdju lo dàrgu je ca nonsèka lo dàrgu pu ku ku'i .i lo nu nonsèka klàma fo lo gànra je xùtla dàrgu cu se kùfra .i je lo ni zàbna cu zènba co'a lo nu lìtru lo pintù'a .i lo nànmu cu sàxfri je tsàli je cu sànji se pi'o lo ri'u bìrka cìdni lo xàdni be lo nìnmu pe vo'a .i lo nànmu na pàlci .i ri se .ùrja lo ka klamù'o lo xàmsi .i lo nànmu na kàkne lo ka crògau lo bìfce .i ku'i to'e ki'u nai pu'o càtra lo vèrba .i ze'a lo nu sutlì'u fa'a lo ci moi cmàtca kei lo nìnmu cu za'u re'u ga'òrgau lo kànla je cu kèlci se xànri lo nu na kàrgau pu lo nu ka'e vìska lo xàmsi .i je fau lo rìlti nu lo kàrce cu xùtla dèsku cu se xànri lo du tai ma kau lo sèfta be lo xàmsi cu pìnta gusmìnra

ni'o se ki'u ku ju'o lo nunjì'e cu tai tolkè'i se fìnti .i pu lo mèntu poi lo nànmu cu càtra lo vèrba ca ki ku'o lo nànmu cu to'e ki'u nai sàxfri .i je pu lo mèntu poi lo nìnmu cu tolpà'a krìxa ca ki ku'o lo nìnmu cu kàkne lo ka ze'a lo kànla nu gànlo cu pàcna tau lo xàmsi .i je pu lo ro moi be lo mèntu poi lo vèrba cu jmìve ca ki ku'o lo rìrni be lo vèrba cu kàkne lo ka zùtse bu lo ckakù'a je cu dènpa tau lo sàkta je cu càsnu lo blàbi dènci be lo vo'a vèrba je lo nu blolì'u .i je lo vèrba cu kàkne lo ka ga'òrgau lo pa vrògai je co'a pàgre lo dàrgu je cu bèvri lo so'o blìku be lo sàkta bei fi'o gàcri lo blàbi pèlji se pi'o lo ri'u xànce kei je cu vìska ze'a lo bi'u nai ro moi mèntu no dràta be lo gusmìnra cmarì'e pe lo bàrda fìnpe ge'u je lo gànra cpuga'àblo pe lo smàji blocpugà'a

ni'o ba ku dùkse lo ka lèrci .i ba ku lo pa blànu kàrce cu sàlpo fi lo dàrgu .i je lo pa krìxa nìnmu cu mùvgau lo xànce fo lo mòklu .i je lo xànce cu vèlfle lo cìblu .i ba ku lo pa nànmu cu kàrgau lo kàrce vrògai je cu tròci lo ka sànli fi lo tùple kei je na se sìdju lo nu cìnmo lo ka se kèvna lo nu tolpà'a .i ba ku lo so'o blàbi blìku be lo sàkta cu pàlcau ke cùnso cpàna lo cìblu joi lo cmarò'i .i je lo pa vèrba cu mùvycau cpàna lo lòldi ni'a re'o lo stomàxu .i je lo flìra cu tsàli te prìna lo dàrgu .i ba ku lo re pìlda prènu noi na jai se cùrmi fai lo ka pìnxe lo ckàfi cu to'o bàjra pa'o lo vòrme je cu vìska lo pa jvìnu be lo dàrgu be'o poi lo no'a ba no roi tolmò'i fi ki .i se ki'u ku ju'o na jètnu fa lo du ro càgna cu te mìkce fi su se dìtcu .i no se dìtcu cu mìkce fi lo càgna fe lo mòrsi vèrba .i je ro se dìtcu cu rùble lo ka mìkce fi lo còrtu se cìnmo fe lo màmta noi ki tolmò'i tau lo sàkta nuntervè'u je cu mìnde lo vèrba pe ki lo ka kùckla lo dàrgu te zu'e lo nu jbèra .i je lo ka ma kau ni rùble cu te dùnli lo ka mìkce fi lo ka dùnku kei fe lo nànmu poi ba'o sàxfri je cu càtra lo vèrba .i se ki'u ku ro ba'o càtra be lo vèrba na ku klàma lo xàmsi .i lo ba'o càtra be lo vèrba cu màsno zdàkla ze'a lo nu smàji .i je se làmji lo nònsku nìnmu pe lo cagnybò'o be fi'o se gàcri lo xànce .i je bu ro cmàtca poi pàgre ki cu vìska no glèki prènu .i lo ro ctìno cu mùtce lo ka mànku .i je co'u lo nunpè'i cu za'o smàji .i je lo nànmu poi ba'o càtra lo vèrba cu djùno lo du lo smàji cu bràdi lo no'a kei je cu nìtcu lo so'i nànca pe lo nunjì'e lo nu jamjì'a kei be se zu'e lo ka krìxa cùsku lo se du na fùzme .i ku'i lo nànmu cu djùno lo du jìtfa .i je ze'a lo nìcte nu pàcna cu se ba'i pàcna lo nu pa po'o da poi mèntu se pa'u lo nunjì'e zo'u krèfu lìfri da te zu'e lo nu gàfygau da lo frìca be da

ni'o ku'i lo nunjì'e cu tai tolkè'i ro prènu poi ba'o càtra lo vèrba .i se ki'u bo ba ku dùkse lo ka lèrci
</text>
