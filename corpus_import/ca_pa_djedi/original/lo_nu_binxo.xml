<text>
fi'e la .franz.kafkas.

sei la .xorxes. cu fanva

ni'o pa mo'o


ni'o la .gregor.samsas. ca lo cerni ba lo nu raktu senva cu co'a cikna gi'e
facki lo du'u gy bu'u lo ckana cu ba'o binxo lo rigni cinki .i gy vreta lo
jdari trixe noi calku tarmi .i gy ca lo nu milxe lafti lo stedu cu viska lo
punli je bunre betfu noi te senta fi lo tinsa bargu pagbu .i lo gacri boxfo cu
ja'a ru'e cpana renvi gi'e pu'o sakli farlu lo loldi .i lo so'i tuple noi pindi
cinla fi'o se karbi lo xadni cu za'a marbi claxu desku

ni'o lu ma fasnu ri'i mi sei gy pensi li'u .i na se senva .i lo gy kumfa noi
milxe cmalu gi'e ku'i ja'a remna kumfa cu za'o smaji se sruri lo vo slabu bitmu
.i lo vrici bukpu mupli to lo nu litru vecnu cu jibri la .samsas. toi cu kuspe
cpana lo jubme noi ga'u ke'a dandu fa lo pixra poi gy ke'a pu za katna vimcu lo
karni gi'e punji lo melbi ke solji skari greku .i ra jarco lo ninmu poi dasni
lo skapi mapku jo'u lo skapi karli gi'e sraji zutse gi'e jgari lo tilju skapi
ke birka gacri noi mipri pi ro lo dizlo birka lo zgana

ni'o la .gregor. cu catlu fa'a lo canko .i lo carvi tcima to lo carvi dargu cu
se tirna farlu lo jinme kajna be lo canko toi cu rinka lo nu gy mutce badri .i
lu .e'e mi ze'a ba sipna sei gy pensi se'u gi'e to'e morji ro lo vi cizra li'u
.i ku'i la'e di'u na sai cumki .i gy se tcaci lo nu sipna fau lo nu vreta lo
pritu mlana .i ku'i gy va'o lo ca tcini na kakne lo nu gunro ja'e lo nu tai
vreta .i gy tsali renro gy lo pritu mlana .i ku'i ro roi xruti lo ka lanxe
cpana lo trixe .i ju'o gy cu pa no no roi troci fau lo nu gasnu lo nu ganlo fa
lo kanla te zu'e lo nu na viska lo desku tuple .i gy co'u troci ca lo po'o nu
co'a milxe je kandi cortu lo mlana noi gy pu no roi cortu ke'a .i lu doi cevni
sei gy pensi mi pu cuxna lo mutce nandu jibri .i litru ca'o lo djedi jo'u lo
drata djedi .i lo nu litru vecnu cu mutce zmadu lo nu stali lo ralju briju kei
lo ka tatpi rinka .i ji'a sarcu fa lo nu se raktu tu'a lo trene tcika .i lo
sanmi cu mabla gi'e nai dikni .i lo nu remna jikca cu ranji cenba gi'e no roi
stodi gi'e no roi te stace .i .e'i dapma ro da li'u .i gy ganse lo milxe cpina
be lo betfu .i gy masno cpare lo trixe lo stedu fanmo be lo ckana te zu'e lo nu
kakne lo nu lafti lo stedu .i gy facki lo du'u lo cpina pagbu cu se gacri lo
cmalu je blabi mokca noi gy na djuno lo du'u ma kau krasi ke'a .i gy troci lo
nu pencu lo pagbu lo tuple .i ku'i ba zi vimcu lo tuple ki'u lo nu lo nu satre
cu rinka lo nu lenku desku

ni'o gy cpare xruti lo cfari se zvati .i lu lo nu da clira ke ckana cliva sei
gy pensi cu rinka lo nu da binxo lo fenki .i lo remna cu nitcu lo nu sipna .i
lo drata ke litru vecnu cu jmive tai tu'a lo nobli turni .i mu'a mi ca lo cerni
cu xruti lo zdani te zu'e lo nu ganzu lo se cpedu poi mi pu cpacu .i je lo
drata vecnu cu za'o zutse gi'e citka lo cerni sanmi .i ga nai da'i mi troci
la'e di'u gi ja'e bo mi se renro fi lo klaji .i ku'i ju'o cu'i la'e di'u traji
lo ka xamgu mi .i mi va'o lo nu da'i mi na bilga lo nu sevzi rinju se va'u lo
rirni cu da'i pu zu cliva .i da'i mi klama lo ralju gi'e mulno cusku lo mi se
jinvi .i da'i ia ra farlu fi lo jubme .i ie cizra tcaci fa lo nu zutse lo jubme
gi'e tavla to'o lo galtu lo se jibri noi cnita zi'e noi ji'a bilga mu'i lo nu
lo ralju cu juxre tirna kei lo nu binxo lo mutce jibni .i .o'o lo se pacna cu
za'o na mo'u se xaksu .i mi va'o lo nu ca da ponse lo jdini poi banzu lo nu
pleji lo se dejni be lo rirni bei lo ralju to za'o renvi fi lo nanca be li mu
ji'i xa toi cu ju'o sai pleji .i ca la'e di'u lo banli mokca cu to'e cliva .i
.ei mi nau binxo lo sanli ki'u lo nu lo trene cu cliva ti'u li mu li'u

ni'o gy catlu lo junla noi rilti se sance gi'e cpana lo se dacru .i lu ue doi
cevni sei gy pensi li'u .i tcika fa li xa pi'e ci no .i lo junla xance ca'o
surla muvdu lo crane .i tcika fa li pi'e za'u ji'a sai ci no .i tcika fa li
pi'e me'i ru'e vo mu .i lu xu lo junla na pu janbe li'u .i to'o lo ckana cu
kakne lo nu viska lo nu ba'o drani se punji fi li vo .i la'a ja'a pu janbe .i
ku'i xu cumki fa lo nu za'o surla sipna va'o lo savru poi se desku lo nilce .i
je'u gy pu na mutce surla sipna .i ku'i ju'o cu'i ja'a mutce condi .i nau zukte
ma .i lo balvi lamji trene cu cliva ti'u li ze .i lo nu cpacu ra cu se sarcu lo
nu fenki sutra .i lo bukpu mupli cu za'o na se bakfu .i gy mi'u na banzu cikna
je bredi .i gy va'o lo ji'a sai nu snada lo nu cpacu lo trene cu na ba rivbi lo
nu lo ralju cu sfasa cusku .i ki'u bo ru'a lo se minde nanla pu denpa tu'a lo
trene pe ti'u li mu gi'e xa'o gasnu lo nu djuno lo du'u gy na zvati .i lo nanla
cu selfu se ponse lo ralju gi'e na virnu gi'e na menli certu .i ma fasnu va'o
lo nu gy cusku lo se du'u gy bilma .i ku'i la'e di'u mutce se burna gi'e senpi
rinka ki'u lo nu la .gregor. cu bilma no roi lo nanca be li mu be'o poi ze'a
ke'a gy se jibri .i la'a lo ralju cu ba klama lo zdani be gy fi'o kansa lo
binra mikce gi'e pante fi lo rirni be gy fe lo nu lo bersa cu tai lazni .i da'i
lo ralju cu rivbi ro fapro se cusku lo nu benji lo mikce noi jinvi lo du'u
zasti fa lo po'o prane kanro remna noi ku'i se rigni lo nu gunka .i xu ju'o
cu'i ra drani tu'a gy .i la .gregor. cu dukse lo ka sipna djica kei lo nu pu
ze'u sipna gi'e ku'i se tcini lo banzu zabna gi'e ji'a sai mutce xagji

ni'o da ca lo nu gy sutra pensi la'e di'u gi'e na kakne lo nu jdice lo nu cliva
lo ckana to ca mi'u jarco fa lo junla li xa pi'e vo mu toi cu na'e darsi darxi
lo vorme poi lamji lo stedu pagbu be lo ckana

ni'o lu doi .gregor. sei da cusku to da mamta toi .i tcika fa li xa pi'e vo mu
.i .ai dai do co'a litru li'u .i iu titla voksa .i ku'i la .gregor. cu se jenca
ca lo nu spuda .i gy tirna da poi li'a voksa gy zi'e noi ku'i mixre vasru to'o
lo mutce condi lo se cmoni noi na'e se renvi cortu rinka zi'e noi curmi ca lo
cfari lo nu lo valsi cu klina se dirce kei gi'e ku'i daspo vy ca lo nu lo sance
cu ranji kei ja'e lo nu na djuno lo du'u xu kau drani tirna .i la .gregor. cu
djica lo nu tcila spuda gi'e ciksi ro da .i ku'i va'o lo ca tcini cu cusku di'e
po'o .i lu .ai .ai ki'e doi mamta .i mi zi ckana cliva li'u .i la'a ri'a tu'a
lo mudri vorme bu'u lo bartu lo nu lo voksa be la .gregor. ba'o cenba cu na se
ganse .i lo mamta cu binxo lo surla mu'i lo te spuda gi'e cliva .i ku'i lo
drata se lanzu ri'a lo tordu nu casnu cu binxo lo sanji be lo nu ua la .gregor.
cu za'o zvati lo zdani .i lo patfu cu ralci je ku'i jdari darxi pa lo mlana
vorme .i lu doi .gregor. doi .gregor. sei py krixa .i ma fasnu li'u .i ba zi bo
py za'u re'u troci se pi'o lo zmadu dizlo voksa .i lu doi .gregor. doi .gregor.
li'u .i to'o lo drata mlana vorme lo mensi cu to'e cladu pante .i lu doi
.gregor. .i xu do bilma .i xu do da nitcu li'u .i la .gregor.  cu spuda fa'a lo
re mlana fi lu mi bredi li'u .i gy bacru se rai lo ka kurji .i gy denpa ze'u lo
clani lo valsi bi'i lo valsi .i gy troci lo nu vimcu ro cizra lo voksa .i lo
patfu cu xruti lo cerni sanmi .i ku'i lo mensi cu to'e cladu cusku lu doi
.gregor. .e'o sai ko gasnu lo nu kalri li'u .i ku'i la .gregor. cu na sai platu
lo nu gasnu lo nu kalri .i je'u gy zanru pensi lo se tcaci poi nu gy gasnu lo
nu stela ganlo fa lo vorme zi'e noi gy zukte ke'a ca ge lo nu litru gi ji'a sai
lo nu zvati lo zdani

ni'o pa mai gy platu lo nu surla cliva lo ckana gi'e binxo lo dasni se cau lo
nu da fanza kei gi'e ra'u citka lo cerni sanmi gi'e ba bo pensi lo ro drata
ki'u lo nu li'a gy bu'u lo ckana na ba snada lo nu racli jdice da .i gy morji
lo du'u pu so'o roi ge milxe cortu ri'a ju'o cu'i lo nu na'e mapti vreta gi
facki ca lo nu cliva lo ckana kei lo du'u lo nu cortu cu xanri po'o .i gy kucli
lo du'u zgana lo nu lo cabna xanri cu canci .i gy na sai senpi lo du'u lo voksa
nu cenba cu na drata lo se bilma be fi lo lenku noi lo litru vecnu cu ta'e
jibri bilma

ni'o lo nu renro lo gacri cu frili .i lo nu la .gregor. cu binxo lo milxe punli
cu banzu lo nu lo gacri cu farlu .i ku'i lo drata cu nandu ki'u lo nu la
.gregor. cu ganra mutce .i gy nitcu lo nu se birka gi'e se xance kei lo nu
binxo lo sanli .i ku'i gy ba'i se tuple so'i cmalu noi ru'i vrici to'e cando
zi'e noi gy na kakne lo nu jitro .i va'o lo nu gy djica lo nu polje pa lo tuple
zo'u ri pa moi lo binxo be lo sirji .i va'o lo nu gy snada lo nu pilno pa lo
tuple lo se djica zo'u ro lo drata cu to'e cando tai lo nu zifre kei fau lo nu
desku poi carmi gi'e rinka lo nu cortu .i lu .ei mi na prali claxu stali lo
ckana li'u se cusku la .gregor. gy

ni'o gy djica lo nu cliva lo ckana co'a tu'a lo dizlo pagbu be lo xadni .i ku'i
lo dizlo pagbu noi gy za'o na viska gi'e na kakne lo nu satci se xanri zo'u
za'a nandu fa lo nu gasnu lo nu ra muvdu .i lo nu muvdu cu mutce masno .i gy
na'e ru'e fengu renro gy lo crane fau lo nu vlipa traji se cau lo nu pensi lo
se rinka .i ku'i gy cu srera kanji lo farna gi'e carmi janli lo jamfu fanmo be
lo ckana .i lo nu cpina cortu cu ctuca gy lo nu la'a lo sa'e dizlo pagbu be lo
xadni be gy ca traji lo ka ganse

ni'o se ja'e la'e di'u gy troci lo nu lebna lo galtu pagbu be lo xadni lo ckana
.i gy kurji gasnu lo nu farna lo stedu fa lo korbi be lo ckana .i frili snada
.i lo xadni to'e ri'a nai lo nu ganra gi'e tilju cu masno jersi lo stedu fau lo
nu carna .i ku'i ca lo nu lo stedu cu dandu bu'u lo vacri re'o nai lo ckana
zo'u gy co'a terpa lo nu za'o tai muvdu .i va'o lo nu da'i gy curmi lo nu gy
farlu zo'u ju'o sai lo stedu cu se xrani .i .ei li'a gy na ba'e nau binxo lo
na'e sanji .i lo nu stali lo ckana cu zmadu fi lo ka se nelci gy

ni'o gy tatpi vasxu ba lo nu tai nandu troci .i gy za'o vreta tai lo purci gi'e
viska lo cmalu tuple noi za'u re'u simxu lo ka damba se kai lo ka ju'o cu'i
ba'o zenba lo ka vlipa .i gy na troci lo nu gasnu lo nu ra surla kei gi'e ganzu
lo kalsa .i gy za'u re'u sevzi cusku lo se du'u .ei gy na stali lo ckana gi'e
racli zukte lo nu friti ro da kei lo nu cumki binxo lo to'e rinju be cy .i ku'i
ji'a di'i morji lo du'u lo nu mutce to'e xanka pensi cu xamgu zmadu lo nu na'e
pacna jdice .i gy gasnu lo nu farna lo kanla fa lo canko .i ku'i uu gy na se
prali lo mutce mukti lo cerni brumu jvinu noi mipri lo ji'a sai ragve mlana be
lo jarki klaji .i lu xa'o tcika fa li ze sei ca lo nu lo junla cu se sance cu
sevzi cusku .i tcika fa li ze .i je za'o tai brumu li'u .i gy ze'i stali lo ka
vreta gi'e surla gi'e ruble vasxu .i da'i gy kanpe lo nu lo fatci je tcaci
tcini cu xruti to'e canci lo traji smaji

ni'o ku'i gy ba sevzi cusku lu .ei mi pu lo nu sance jarco li ze pi'e pa mu cu
mo'u cliva lo ckana ta'i ma kau .i ju'o ca la'e di'u da pe lo kagni cu ba ba'o
klama ti te zu'e lo nu da te preti mi .i ki'u bo lo kagni cu co'a kalri pu li
ze li'u .i gy co'a di'i gasnu lo nu slilu fa lo mulno clani xadni fa'a lo bartu
be lo ckana .i va'o lo nu gy curmi lo nu tai farlu zo'u lo stedu noi gy platu
lo nu tsali lafti ke'a ca lo nu farlu cu la'a stali lo ka na'e se xrani .i lo
xadni trixe cu simlu lo ka jdari .i ju'o ba lifri no xlali ca lo nu farlu lo
loldi gacri .i traji nandu fa lo nu kurji lo savru poi ba se cupra zi'e noi
la'a rinka lo nu da ze'o ro vorme cu terpa ja do'a nai se raktu .i ku'i .ei
troci

ni'o la .gregor. ca lo nu gy xadba balni lo ckana to lo cnino tadji cu se kelci
se mau lo nu nandu se troci .i banzu fa lo nu slilu catke toi cu se sidbo lo
du'u mutce frili va'o lo nu da sidju .i lo re vlipa prenu to gy pensi lo patfu
jo'u lo selfu nixli toi cu mutce banzu .i po'o da'i da setca lo birka lo cnita
be lo bargu trixe ja'e lo nu vimcu gy lo ckana kei gi'e binxo lo korcu ri'a lo
junta gi'e sarji lo nu kurji suksa carna bu'u lo loldi noi la'a lo tuple fau lo
nu cpana ke'a cu cpacu lo krinu be lo nu zasti .i je'u lo vorme cu ganlo .i se
ju ku'i xu .ei cpedu lo nu da sidju .i gy to'e ki'u nai lo nu nitcu cu na snada
lo nu rivbi lo nu cisma ri'a lo nu tai te sidbo

ni'o gy ca lo nu slilu co zenba lo ka tsali cu ja'a ru'e snada lo nu stali lo
lanxe .i gy ba zi bilga lo nu mo'u jdice .i ki'u bo zi lo mentu be li mu ba
tcika fa li ze pi'e pa mu .i lo zdani vorme janbe cu nau sance .i lu ju'o da pe
lo kagni sei gy sevzi cusku li'u .i gy na'e ru'e dunja ca lo nu lo cmalu tuple
cu sutra zenba lo ka dansu .i ro da ze'a smaji .i lu no da gasnu lo nu kalri
li'u cu sevzi se cusku la .gregor. noi se cfipu lo na'e racli nu pacna .i ku'i
tai lo tcaci lo selfu nixli fau lo nu tinsa stapa cu rarna klama lo vorme gi'e
gasnu lo nu kalri .i la .gregor. ca lo nu tirna lo nu co'a rinsa fa lo vitke cu
djuno lo du'u ri me ma kau .i ri me lo mi'u krati .i .oi ki'u ma la .gregor. cu
se dimna lo nu selfu lo kagni poi bu'u ke'a lo cmalu traji nu na kurji cu zi
rinka lo barda traji nu senpi .i xu ro sai lo se jibri cu zukte lo zekri .i xu
no lo se jibri cu ge vrude se lacri gi ge traji zungi lo nu na gasnu lo nu da
prali lo kagni ze'a lo cerni cacra be li re gi stace se tcini lo nu na kakne lo
nu cliva lo ckana .i xu na banzu fa lo nu minde lo cilre lo nu te preti kei
va'o lo nu lo tai nu preti cu sarcu .i xu .ei lo mi'u krati cu klama .i xu .ei
jarco fi lo na'e fuzme lanzu fe lo du'u .ei lo po'o nu lo krati cu pajni cu se
lacri fi lo nu lanli lo se senpi cuntu .i gy ja'e mau gi lo nu se fanza lo tai
se pensi gi lo nu ca'a jdice cu sevzi renro to'o lo ckana se kai pi ro lo ka
vlipa .i lo carmi nu janli cu jalge .i ku'i na mutce savru .i lo nu farlu cu
milxe se zunti lo loldi gacri .i ji'a lo trixe cu zmadu lo pu se pensi be la
.gregor. lo ka pruni .i ja'e bo lo sance cu na cladu gi'e sampu .i lo po'o
stedu cu na banzu se kurji gi'e te darxi .i gy gasnu lo nu carna fa lo stedu
kei gi'e mosra ri lo loldi gacri mu'i lo nu gy fengu gi'e cortu .i lu da farlu
ne'i tu li'u se cusku lo krati bu'u lo zunle lamji kumfa .i la .gregor. cu
troci lo nu se xanri lo nu xu kau lo krati cu su'o roi ba lifri lo simsa be lo
nau se lifri be gy .i cumki do'a nai .i ku'i lo krati tai lo nu jursa spuda lo
gy preti cu tinsa stapa bu'u lo lamji kumfa gi'e gasnu lo nu sance lo ky skapi
cutci .i lo mensi to'o lo pritu kumfa te zu'e lo nu kajde la .gregor. cu to'e
cladu cusku lu doi .gregor. lo krati ti zvati li'u .i lu mi djuno sei la
.gregor. sevzi cusku li'u .i ku'i na darsi lo nu gasnu lo nu tai cladu fa lo
voksa ja'e lo nu lo mensi cu kakne lo nu tirna

ni'o lu doi .gregor. sei lo patfu to'o lo zunle kumfa cu cusku .i lo io krati
cu ba'o klama ti gi'e djica lo nu djuno lo du'u ki'u ma kau do na pu se marce
lo pa moi trene .i mi'a na djuno lo du'u .ei mi'a cusku ma kau .i ji'a ti io
djica lo nu sirji tavla do .i ja'e bo .e'o ko gasnu lo nu kalri fa lo vorme .i
ia ti io ba fraxu fi lo nu kalsa fa lo kumfa li'u

ni'o lu .a'o xamgu djedi doi io nanmu po'u la .samsas. sei lo krati cu xendo
zunti li'u .i lu la .gregor. na se tcini lo xamgu sei lo mamta fi lo krati ca
lo nu lo patfu cu tavla ca'u lo vorme cu cusku .i na se tcini lo xamgu .i ko
krici doi io krati .i ia gy va'o lo drata cu na fliba lo nu se marce lo trene
.i lo citno cu pensi no na'e bo lo kagni .i mi na ru'e na'e nelci lo nu gy no
roi klama lo bartu ca lo vanci .i gy zvati lo tcadu ze'a lo djedi be li bi gi'e
ku'i stali ca ro vanci lo zdani .i gy kansa mi'a lo nu zutse ro'e lo jubme .i
gy surla tcidu lo karni gi'a tadni lo trene tcika .i gy se zdile lo nu gunka
tu'a lo greku .i mu'a ze'a lo re ji'i ci vanci gy sraku zbasu lo cmalu greku .i
do ba manci lo nu ri tai melbi .i ri dandu ne'i tu ne'i lo kumfa .i do ba zi
viska ca lo nu la .gregor. cu gasnu lo nu kalri .i je'u mi gleki lo nu do ti
zvati doi io krati .i ia mi'a fau lo nu kansa no da cu na snada lo nu la
.gregor. cu gasnu lo nu kalri fa lo vorme .i gy xarnu mutce .i ju'o gy na se
tcini lo xamgu .i to'e ki'u nai bo ca lo ca cerni gy xusra lo natfe li'u

ni'o lu mi zi klama sei la .gregor. cu masno je na'e darsi cusku li'u .i ku'i
na'e muvdu te zu'e lo nu na cirko lo valsi pe lo nu tavla .i lu mi ji'a doi io
ninmu cu na kakne lo nu ciksi fo lo drata sei lo krati cu cusku .i .a'o na
jursa .i ku'i zu'u nai .ei mi xusra lo du'u mi'a poi vecnu cu zabna ja mabla to
fancu lo manri toi se funca lo nu sampu bilga lo nu se va'u lo nu vecnu cu ze'i
pagre lo milxe nu bilma li'u .i lu .e'e .i e'a pei lo io krati cu klama lo
nenri be lo do kumfa sei lo patfu cu na'e surla te preti li'u .i lu nai sei la
.gregor cu cusku li'u .i bu'u lo zunle kumfa cu dunku smaji .i bu'u lo pritu
kumfa lo mensi cu co'a klaku

ni'o ki'u ma lo mensi cu na klama lo drata prenu .i la'a my pu zi cliva lo
ckana gi'e za'o na co'a binxo lo dasni .i ki'u ma my klaku .i xu krinu fa lo nu
gy na curmi lo nu klama lo nenri fa lo krati .i xu krinu fa lo nu gy se ckape
lo nu co'u se jibri ja'e lo nu lo ralju cu za'u re'u kalte lo rirni lo nu te
pleji lo slabu se dejni .i la'e di'u nau na'e sarcu raktu .i la .gregor. cu
za'o zvati ti gi'e na sai platu lo nu cliva lo lanzu be gy .i gy nau vreta lo
loldi gacri .i no da poi da'i djuno fi lo tcini be gy cu jursa cpedu lo nu gy
curmi lo nu klama lo nenri fa lo krati .i ku'i ju'o na cumki fa lo nu la
.gregor. mu'i lo tai milxe nu na'e sinma cu gau co'u se jibri .i la .gregor. cu
jinvi lo du'u zmadu racli fa lo nu da ge curmi lo nu gy surla gi nai jai gau
fanza gy fai lo nu klaku gi'e troci lo nu xlura .i ku'i je'u lo nu na birti cu
rinka lo nu lo drata cu fraxu gy lo se tarti .i lu doi io nanmu po'u la
.samsas. sei lo krati cu cladu krixa .i ma fasnu .i do se marbi lo do kumfa
gi'e spuda lo po'o pa slaka gi'e jursa je ke prali claxu ke'e raktu lo rirni be
do gi'e ta'o na'e zukte lo se bilga be do ta'i lo jetnu spaji .i mi krati ge lo
rirni be do gi lo ralju be do lo nu cusku di'u .i mi junri lo nu minde cpedu lo
klina je cabna ve ciksi .i ue .i mi se spaji .i mi pu jinvi lo du'u do junri je
racli nanmu .i do nau simlu lo ka djica lo nu co'a jgira lo cizra rirci .i lo
ralcu ca lo ca cerni cu stidi lo cumki ve ciksi be lo nu do lerci .i ra tavla
mi lo nu da pu zi co'a lacri do lo nu te pleji lo se vecnu .i je'u mi na ru'e
nupre lo du'u lo tai ve ciksi cu na ka'e jetnu .i ku'i mi nau zgana lo na'e se
jimpe nu do xarnu .i mi cirko lo ka djica lo nu mi bandu do .i lo tcini be do
na sai traji lo ka snura .i mi pu platu lo nu kansa no da lo nu cusku ro dei .i
ku'i mi mu'i lo nu do gasnu lo nu prali claxu xaksu fa mi lo temci cu na viska
lo krinu be lo nu lo rirni be do na facki .i lo pu ze'a se gunka be do cu to'e
mutce mansa .i .i'a nau na citsi lo nu banli vecnu .i .i'a go'i .i ku'i na
zasti fa lo citsi be lo nu na sai vecnu doi io .samsas. .i .ei na zasti li'u

ni'o lu ku'i doi io krati sei la .gregor. noi fenki gi'e to'e morji ro drata
ri'a lo nu se fanza cu krixa .i mi ba zi gasnu lo nu kalri fa lo vorme .i lo
milxe te bilma no'u lo nu cfipu se cinmo cu fanta lo nu mi binxo lo sanli .i mi
za'o zvati lo ckana gi'e ku'i nau za'u re'u carmi cikna .i mi zi cliva lo ckana
.i .e'o zi denpa .i mi za'o na se tcini lo xamgu poi mi pu krici .i ku'i zenba
lo ka xamgu .i ue lo prenu cu ka'e se gunta lo simsa .i mi ca lo purci lamci
vanci cu se tcini lo banzu xamgu .i lo rirni be mi cu djuno .i sa'e mi ca lo
purci lamji vanci cu xa'o milxe jijnu .i ju'o mi pu simlu fi da .i .u'u ki'u ma
mi na pu gasnu lo nu da djuno bu'u lo kagni .i ku'i je'u da ro roi jinvi lo
du'u da ba pagre lo te bilma se cau lo nu nitcu lo nu stali .i .e'o doi io
krati ko kecti lo rirni be mi .i no da mukti lo nu do pante mi .i mi no roi se
tavla fi la'e di'u .i ju'o cu'i do na ba'o tcidu lo ro moi ke se vecnu se cpedu
poi mi benji .i .ai mi se marce lo trene pe li bi .i lo surla cacra be li so'u
cu ba'o rinka lo nu mi tsali .i ko na denpa stali doi io krati .i mi mi'u ba zi
zvati lo kagni .i .e'o ko gasnu lo nu djuno kei gi'e rinsa se ka'i mi lo ralju
li'u

ni'o la .gregor. ca lo nu juxre je sutra bacru ro di'u gi'e ja'a ru'e djuno lo
du'u xusra ma kau cu ba'o frili zenba lo ka jibni lo se dacru to la'a jalge lo
ckana se zajba toi .i gy nau troci lo nu binxo lo sanli fau lo nu se sarji lo
se dacru .i je'u gy djica lo nu gasnu lo nu kalri fa lo vorme .i gy stace djica
lo nu se viska gi'e tavla lo krati .i gy kucli lo du'u lo drata noi tai djica
lo nu viska gy cu ba cusku ma kau ca lo nu zvati gy .i va'o lo nu ra se jenca
zo'u la .gregor. na sai fuzme gi'e kakne lo nu surla .i ku'i ji'a va'o lo nu ra
rarna frati zo'u gy na te mukti lo nu xanka kei gi'e ji'a sai je'u kakne lo nu
sutra gi'e zvati lo trene stuzi ti'u li bi

ni'o pa mai gy cu so'o roi sakli lo xutla se dacru .i ku'i ro mai gy tsali
catke gy gi'e stali lo ka sanli .i gy xa'o na sai jundi lo nu cortu lo betfu
kei noi ku'i mutce cpina .i ba bo gy curmi lo nu gy farlu lo trixe be lo jibni
stizu noi gy jgari lo korbi be ke'a lo cmalu tuple .i gy ta'i la'e di'u cu
snada lo nu sevzi jitro .i gy binxo lo smaji te zu'e lo nu tirna lo krati

ni'o lu xu do jimpe su'o valsi sei lo krati fo lo rirni cu te preti .i xu tu
tarti lo nu mi'o bebna li'u .i lu .uu sai sei lo mamta cu klaku krixa .i ju'o
cu'i tu jursa bilma .i je mi'o tu tunta .i ju'i .greten. ju'i .greten. sei my
krixa li'u .i lu re'i mamta sei lo mensi to'o lo drata mlana cu cusku li'u .i
lo nu tavla simxu cu pagre lo kumfa pe la .gregor. .i lu .e'i ko klama lo mikce
.i la .gregor. cu bilma .i ko sutra lo nu gasnu lo nu lo mikce ti klama .i xu
do pu zi tirna lo voksa be la .gregor. li'u .i lu voksa lo danlu li'u cu se
cusku lo krati se pi'o lo voksa poi mutce mleca lo se krixa be lo mamta lo ka
cladu

ni'o lu ju'i .anas. ju'i .anas. sei lo patfu fa'a lo jukpa kumfa pa'o lo rinsa
kumfa fau lo nu gasnu lo nu lo xance cu simxu lo ka janli cu cusku .i ko zi
gasnu lo nu lo ckiku certu ti klama li'u .i lo re nixli cu bajra fi'o se sance
lo skaci pa'o lo rinsa kumfa to ue ta'i ma lo mensi cu snada lo nu tai sutra lo
nu binxo lo dasni toi gi'e gasnu lo nu mulno kalri fa lo vorme be lo zdani .i
na tirna lo nu da gasnu lo nu ganlo fa lo vorme .i la'a curmi lo nu ri stali lo
ka kalri kei tai lo nu ta'e fasnu bu'u lo zdani poi bu'u ke'a lo betri cu fasnu

ni'o ku'i la .gregor. cu ba'o zenba lo ka surla .i .a'u lo gy valsi cu na'e se
jimpe to'e ki'u nai lo nu ri simlu fi gy fe lo ka banzu klina .i zmadu lo purci
lo ka klina .i ju'o cu'i la'e di'u cu jalge lo nu lo kerlo cu binxo lo se tcaci
.i do'a nai da nau krici lo du'u lo xlali cu tcini la .gregor. .i da bredi lo
nu sidju .i lo jdice je birti se ckaji be lo pa moi se platu cu pluka gy .i gy
za'u re'u cinmo lo ka cmima lo remna cecmu .i gy pacna lo mutce xamgu je spaji
jalge be tu'a lo mikce jo'u lo ckiku certu vu'o noi gy na satci ke pensi fendi
ke'a .i gy te zu'e lo nu se voksa lo traji cumki klina ca lo ba zi vajni nu
tavla cu milxe kafke .i ku'i gy lo nu mutce milxe cu troci ki'u lo nu la'a lo
ji'a sai tai savru cu frica lo remna voksa lo ka sance .i gy na lacri gy lo nu
kakne lo nu sanji la'e di'u .i ro da bu'u lo lamji kumfa cu smaji .i ju'o cu'i
lo rirni cu kansa lo krati lo nu zutse re'o lo jubme gi'e to'e cladu casnu .i
ju'o cu'i ro da lamji lo vorme gi'e tirna

ni'o la .gregor. cu masno binxo lo jibni be lo vorme si'u lo stizu .i gy to'e
jgari ri gi'e renro gy lo vorme .i gy stali lo ka sanli kei gi'e se sarji vy to
lo jipno be lo cmalu tuple cu marji lo snipa toi gi'e ze'i surla bu'u vy mu'i
lo nu pu nandu zajba .i ba bo gy co'a pilno lo moklu lo nu gasnu lo nu carna fa
lo ckiku noi zvati lo stela .i ui nai za'a gy na se denci sa'e to pilno ma lo
nu jgari lo ckiku toi .i ku'i zu'u nai lo xedja cu vlipa li'a .i gy si'u ra cu
snada lo nu gasnu lo nu to'e cando fa lo ckiku .i gy na sanji lo nu ju'o gy
xrani gy .i lo bunre litki cu cliva lo moklu gi'e flecu lo ckiku gi'e dargu
carvi lo loldi

ni'o lu ko tirna sei lo krati bu'u lo lamji kumfa cu cusku .i tu gasnu lo nu
carna fa lo ckiku li'u .i la'e di'u cu se smuni lo barda mukti la .gregor. .i
ku'i ro da .ei xlura gy .i ji'a sai .ei lo patfu jo'u lo mamta cu go'i .i lu
.e'e doi .gregor. sei .ei krixa .i .e'e ko co'e lo stela li'u .i gy fau lo nu
te sidbo lo nu ro da cu pacna zgana lo nu gy nandu troci cu carmi jgari lo
ckiku se kai ro lo ka tsali poi gy snada lo nu crepu ke'a .i la .gregor. ca'o
lo nu lo ckiku cu carna cu dansu sruri lo stela .i gy nau sanli si'u lo po'o
moklu .i gy slilu lo se nitcu lo nu dandu lo ckiku kei jo'u lo nu za'u re'u
danre fa'a lo nenri se pi'o pi ro lo junta be lo xadni .i lo kinli sance be lo
stela noi uo co'a kalri cu rinka lo nu la .gregor. cu mulno cikna .i gy fau lo
nu condi vasxu cu sevzi cusku lu .o'a mi pu na nitcu lo ckiku certu li'u gi'e
punji lo stedu lo vorme batke te zu'e lo nu gasnu lo nu mulno kalri fa lo vorme

ni'o lo vorme se ja'e lo tadji be lo nu gasnu lo nu kalri cu nau banzu kalri
gi'e ku'i za'o mipri la .gregor. .i pa mai .ei gy masno carna lo vorme tanbo .i
gy nitcu lo nu mutce kurji kei lo nu na juxre farlu lo trixe be gy bu'u lo
vorme be lo kumfa .i gy za'o pensi lo nu ta'i ma kau zukte lo tai nandu kei
gi'e na kakne lo nu jundi lo drata .i ca bo gy tirna lo nu lo krati cu cladu
bacru zo ua poi sance tai lo nu lo brife cu siclu .i ca bo ji'a gy viska lo nu
ky noi traji jibni lo vorme cu gasnu lo nu gacri fa lo xance lo kalri moklu kei
gi'e klama lo trixe tai lo nu lo na'e se viska bapli cu ru'i catke ky .i lo
mamta noi lo nu lo krati cu zvati cu na pu fanta lo nu ke'a se kerfa lo kluza
je sanli cu pa mai catlu lo patfu fau lo nu lo xance cu lamji simxu kei gi'e
za'u mai re roi stapa fa'a la .gregor. gi'e farlu lo loldi fau lo nu lo flira
cu se mipri lo tatru kei fi'o se midju lo skaci noi preja lo sruri .i lo patfu
cu gasnu lo nu ganlo fa lo xance kei fau lo nu kajde frumu kei tai lo nu djica
lo nu catke la .gregor. ja'e lo nu xruti lo nenri be lo kumfa .i py senpi catlu
lo sruri bu'u lo ralju kumfa .i ba bo py gasnu lo nu gacri fa lo xance lo kanla
kei gi'e tai klaku ja'e lo nu lo rotsu cutne cu desku

ni'o la .gregor. cu na klama lo nenri be lo kumfa .i ba'i bo gy se sarji lo
midju be lo vorme tanbo poi za'o ganlo ja'e lo nu da ka'e viska lo po'o xadba
be lo gy xadni be'o jo'u lo stedu noi salpo gi'e catlu fa'a lo drata .i lo
donri cu ba'o zenba lo ka se gusni .i ze'o lo klaji ka'e viska lo pagbu be lo
ragve dinju noi xekri gi'e cimni .i ri spita gi'e se canko lo dikni noi jursa
zunti lo crane bitmu .i za'o carvi .i ku'i ru'i nai go'i fa lo barda dirgo lo
dertu .i lo palta pe lo cerni sanmi cu so'i mei preja lo jubme ki'u lo nu lo
patfu cu jinvi lo du'u lo cerni sanmi cu ralju lo djedi sanmi .i lo nu py tcidu
lo vrici karni cu ta'e rinka lo nu lo cerni sanmi cu cacra li so'o .i zvati lo
fapro bitmu fa lo pixra be la .gregor. pe lo cedra be lo nu bilni selfu .i ra
jvinu lo nu gy dasni lo jatna taxfu gi'e surla cisma fau lo nu lo xance cu
cpana lo xarci kei gi'e minde cpedu lo nu sinma lo sanli tadji jo'u lo manfo
taxfu .i lo vorme be lo rinsa kumfa cu kalri .i ji'a lo vorme be lo zdani cu
kalri .i ja'e bo ka'e viska lo serti tsina jo'u lo fanmo be lo serti poi dargu
lo cnita

ni'o lu .a'e sei la .gregor. noi prane sanji lo nu gy po'o cu stali lo ka surla
cu cusku .i .ai mi zi binxo lo dasni gi'e gasnu lo nu bakfu lo bukpu mupli kei
gi'e co'a litru .i .au pei do curmi lo nu mi cliva .i .a'e doi io krati do
viska lo nu mi na xarnu gi'e ja'a nelci lo nu gunka .i lo nu litru cu rinka lo
nu tatpi .i ku'i mi na kakne lo nu jmive se cau lo nu litru .i do klama ma doi
io krati .i xu go'i lo kagni .i xu do ba skicu ro da fo lo fatci .i cumki fa lo
nu da ca lo cabna cu na kakne lo nu gunka .i ba bo ku'i da morji lo nu da pu
selfu kei gi'e jinvi lo du'u ju'o da ba lo nu bancu lo nabmi cu gunka se kai lo
ka fuzme je denmi poi zenba .i mi dejni lo mutce lo ralju .i ia do djuno .i
zu'u nai mi kurji lo rirni jo'u lo mensi .i mi se nabmi gi'e ku'i ba snada lo
nu bancu .i ku'i ko na gasnu lo nu zenba lo ka nandu .i ko bandu mi bu'u lo
kagni .i ka'u da na prami lo litru vecnu .i da jinvi lo du'u lo litru vecnu cu
jerna lo mutce jdini gi'e frili jmive .i .i'a no steci cu mukti lo nu da condi
zmadu pensi lo tai mabla se jinvi .i ku'i do doi io krati cu zmadu lo drata se
jibri lo ka drani viska lo ro vanci .i je'u .o'e go'i lo mi'u ralju noi ke'a
ki'u lo nu ponse lo kagni cu frili cenba lo ka jinvi kei to'e se va'u lo se
jibri .i ji'a do djuno lo du'u lo litru vecnu noi ze'a pi so'a lo nanca cu
darno lo kagni cu frili binxo lo se gunta be lo nu mabla cusku jo'u lo cunso
jo'u lo nu na'e krinu pante .i lo litru vecnu cu na'e sai kakne lo nu sevzi
bandu kei ki'u lo nu so'e roi na co'a sanji .i ba bo fau lo nu tatpi gi'e mo'u
litru cu ganse fi lo sevzi rectu bu'u lo zdani fe lo jalge be lo na'e se jimpe
.i doi io krati .e'o ko na cliva se cau lo nu do cusku lo valsi poi jarco lo nu
do jinvi lo du'u mi milxe do'a nai drani li'u

ni'o ku'i lo krati cu ba'o carna ca lo pa moi valsi pe la .gregor. .i ky ga'u
lo janco noi suksa to'e cando cu nau catlu la .gregor. gi'e frumu fau lo nu lo
ctebi cu cmana tarmi .i ky na ze'i ji'a sai cando ca lo nu la .gregor. cu tavla
.i ky se cau lo nu sisti lo nu catlu gy cu sakli fa'a lo vorme .i ku'i masno
go'i tai lo nu da mipri to'e curmi lo nu ky cliva lo kumfa .i ky nau zvati lo
rinsa kumfa .i lo nu tai suksa vimcu lo jamfu lo ralju kumfa cu stidi lo si'o
lo jamfu cnita cu jelca .i ky bu'u lo rinsa kumfa cu gasnu lo nu preja fa lo
pritu birka fa'a lo serti tai lo nu bu'u ri lo nu snura poi bancu be lo rarna
cu denpa

ni'o la .gregor. cu jimpe lo du'u .ei gy na sai curmi lo nu lo krati cu cliva
fau lo nu ky tai cinmo se tcini .i la'e di'u cu ckape lo nu gy se jibri bu'u lo
kagni .i lo rirni cu na drani jimpe ro la'e di'u .i ra ze'u lo nanca cu binxo
lo birti be lo du'u la .gregor. cu snura se jibri bu'u lo kagni co'u lo jmive
fanmo .i ji'a lo cabna raktu cu rinka lo nu ra na pensi lo balvi .i ku'i la
.gregor. ja'a pensi lo balvi .i .ei gasnu lo nu lo krati cu stali gi'e surla
gi'e se xlura gi'e ro mai se trina .i lo balvi pe la .gregor. jo'u lo lanzu cu
fancu la'e di'u .i .au lo mensi ti zvati .i my to'e bebna .i my xa'o klaku ca
lo nu la .gregor. cu za'o surla vreta lo trixe .i ju'o lo krati noi mutce nelci
lo ninmu cu da'i se xlura my .i da'i my gasnu lo nu ganlo fa lo vorme be lo
zdani .i da'i my bu'u lo rinsa kumfa cu snada lo nu gasnu lo nu ky co'u terpa
.i ku'i lo mensi ti na zvati .i je la .gregor. cu bilga lo nu zukte

ni'o gy se cau lo nu pensi lo muvdu se kakne poi za'o na se slabu ku'o jo'u lo
nu la'a lo gy valsi cu na pu se jimpe cu cliva lo vorme tanbo gi'e sakli pa'o
lo kalri .i gy platu lo nu klama lo krati noi fenki jgari lo tsina garna lo re
xance .i ku'i gy fau lo nu sisku lo sarji cu zi farlu lo so'i cmalu tuple gi'e
milxe krixa .i ba zi bo gy pa re'u lo ca cerni cu ganse lo xadni zabna .i lo
cmalu tuple cu cpana lo jdari loldi gi'e prane tinbe fi'o gleki zgana gy .i
ji'a sai lo cmalu tuple cu troci lo nu bevri gy lo se djica be gy .i la
.gregor. cu nau krici lo du'u lo stodi danfu be ro lo xlali cu jibni .i gy ri'a
lo rinju nu muvdu cu slilu gi'e stali lo loldi ne'a je ca'u lo mamta .i ca bo
my noi simlu lo ka jinru lo sevzi se pensi cu plipe lo galtu fau lo nu ge lo
birka cu preja gi lo degji cu mutce sepli simxu kei gi'e krixa lu ko sidju .i
.e'o sai ko sidju li'u .i my ralte lo stedu lo ka salpo kei tai lo nu my djica
lo nu zabna zmadu viska la .gregor. .i ku'i my fi'o natfe la'e di'u cu sutra
klama lo trixe .i my to'e morji lo du'u ti'a my lo jubme cu se cpana lo sanmi
palta .i my ca lo nu to'e cliva lo jubme cu sutra zutse ri tai lo nu fenki .i
my simlu lo ka na sanji lo nu re'o my lo ckafi pe lo vreta patxu cu flecu farlu
lo loldi gacri

ni'o lu doi mamta doi mamta li'u cu se cusku la .gregor. se pi'o lo to'e cladu
voksa .i gy catlu my gi'e ze'i to'e morji lo krati gi'e ku'i na snada lo nu
rivbi ca lo nu viska lo ckafi poi ca'o farlu kei lo nu gasnu lo nu so'o roi
kalri ce'o mulno fa lo xedja lo kunti .i lo mamta ca lo nu viska gy cu za'u
re'u krixa gi'e bajra cliva lo jubme gi'e farlu lo birka be lo patfu noi bajra
fa'a my .i ku'i la .gregor. cu nau claxu lo temci poi ze'a ke'a jundi lo rirni
.i lo krati cu xa'o zvati lo serti .i ky fau lo nu lo flira jipno cu cpana lo
garna cu ro re'u catlu .i la .gregor. cu to'e jabre te zu'e lo nu birti traji
kavbu ky .i ju'o lo krati cu smadi da .i ky pa roi plipe ga'u so'i te serti
gi'e canci .i ku'i bacru zo ii noi se tirna ve'a pi ro lo serti .i ui nai za'a
lo nu lo krati cu bajra cliva cu mulno cfipu lo patfu noi pu ve karbi surla .i
lo patfu se ba'i lo nu jersi lo krati gi'a na zunti lo nu la .gregor. cu jersi
cu jgari fi lo pritu xance fe lo grana pe lo krati zi'e noi ky pu to'e lebna
ke'a jo'u lo mapku jo'u lo kosta lo stizu .i py jgari fi lo zunle xance fe lo
barda karni poi cpana lo jubme .i py fau lo nu tikpa lo loldi gi'e pilno lo
grana jo'u lo karni cu co'a gasnu lo nu klama fa la .gregor. fa'a lo trixe lo
gy kumfa .i no da jalge lo nu la .gregor. cu pikci .i ji'a na se jimpe .i lo nu
gy cumla gasnu lo nu carna fa lo stedu cu na fanta lo nu lo patfu cu vlipa
zenba tikpa

ni'o lo mamta cu ze'o gasnu lo nu kalri fa lo canko to'e ki'u nai lo lenku
tcima .i my salpo fa'a lo bartu gi'e gasnu lo nu gacri fa lo xance lo flira .i
lo vacri cu vlipa flecu lo kumfa lo serti lo klaji .i lo canko murta cu vofli
.i desku fa lo karni poi cpana lo jubme .i lo boxfo cu vofli sakli lo loldi .i
lo patfu cu na sisti lo nu gunta gy gi'e fenki siclu .i ku'i la .gregor. cu
za'o na certu lo ka cadzu fa'a lo trixe .i je'u gy mutce masno muvdu .i la
.gregor.  va'o lo nu da'i kakne lo nu carna cu da'i ba zi zvati lo gy kumfa .i
ku'i gy terpa lo nu lo patfu cu fengu lo nu gy masno carna .i ro roi ckape fa
lo nu morsi darxi fo lo trixe .a lo stedu .i ro mai no drata danfu cu zasti .i
gy dunku sanji lo nu gy fau lo nu cadzu fa'a lo trixe cu na kakne lo ji'a sai
nu ralte lo farna .i gy fau lo nu ru'i terpa ke mlana catlu lo patfu cu co'a
carna se kai lo ka sutra poi traji cumki zi'e noi je'u ka mutce masno .i ju'o
cu'i lo patfu cu zgana lo nu gy vrude djica .i py ge po'o nai na zunti lo nu
troci gi ji'a so'o roi sazri gy to'o lo darno se pi'o lo jipno be lo grana lo
nu gy carna

ni'o .au lo patfu cu co'u fanza siclu .i la'e di'u rinka lo nu la .gregor. cu
mulno to'e jundi .i gy ca lo nu na'e ru'e mo'u carna gi'e ru'i tirna lo se
siclu cu srera gi'e milxe xruti carna .i uo ui lo stedu cu nau crane lo vorme
.i ku'i za'a lo xadni cu dukse lo ka ganra kei lo nu pagre .i li'a lo patfu
va'o lo ca cinmo tcini cu na sai te sidbo fi lo nu gasnu lo nu kalri fa lo
drata ke vorme tanbo te zu'e lo nu friti la .gregor. lo banzu canlu .i stodi
sidbo fa lo po'o nu .ei la .gregor. cu nenri lo gy kumfa rai lo ka sutra .i
ji'a py va'o no da cu da'i curmi lo pluja se zukte poi la .gregor. cu nitcu
ke'a lo nu sanli binxo gi'e tai pagre lo vorme .i py catke la .gregor. fa'a lo
crane fau lo nu savru zenba kei tai no da zunti .i nau na sance ti'a la
.gregor.  tai lo nu lo po'o patfu cu se voksa .i nau na xalbo .i la .gregor. cu
setca gy lo vorme .i ju ma kau fasnu .i pa lo xadni mlana cu se lafti .i gy
kruca lo kevna be lo vorme .i lo mlana be gy cu mulno se xrani .i lo blabi
vorme cu se barna lo rigni .i gy rinju gi'e na kakne lo nu muvdu se cau lo nu
da sidju .i lo cmalu tuple pe lo pa mlana cu dandu bu'u lo vacri gi'e desku .i
lo me lo drata mlana moi cu stali lo ka cortu se danre bu'u lo loldi .i lo
patfu cu tsali catke fa'a lo trixe .i la'e di'u va'o lo cabna cu rinka lo nu la
.gregor. cu fatci surla .i gy binxo lo condi nenri be lo kumfa fau lo nu carmi
ke ciblu cirko .i lo vorme cu gau ganlo se pi'o lo grana .i ba bo uo smaji


ni'o re mo'o


ni'o co'u lo co'a vanci la .gregor. cu condi sipna tai lo nu cirko lo ka sanji
.i la'a gy va'o lo ji'a sai nu da'i na se fanza cu ba zi da'i binxo lo cikna .i
ki'u bo gy ganse lo nu gy banzu se cikre je surla .i ku'i lo nu gy binxo lo
cikna cu simlu fi gy fe lo ka se rinka lo nu sutra stapa jo'u lo sance be lo nu
da ralci gasnu lo nu ganlo fa lo vorme be lo rinsa kumfa .i lo dikca gusni pe
to'o lo klaji cu va je vu kandi se minra lo kumfa drudi jo'u lo galtu pagbu be
lo nilce .i ku'i lo dizlo noi la .gregor. ke'a zvati cu manku .i gy fau lo nu
juxre pencu fi lo te ganse noi gy nau cilre lo nu gy te vamji cu masno cpare lo
loldi lo vorme te zu'e lo nu zgana lo nu ma kau pu fasnu bu'u vy .i lo zunle
mlana be gy cu simsa lo pa mei je clani ke kanro ve xrani noi to'e pluka lacpu
gy gi'e rinka lo nu gy bilga lo nu na'e lanxe cadzu fi lo re linji be lo tuple
be gy .i za'a pa lo cmalu tuple cu jursa se xrani ca lo cerni fasnu to lo nu pa
po'o tuple cu se xrani cu na ru'e simlu lo ka censa makfa toi gi'e jmive claxu
se lacpu .i gy ca lo nu to'e cliva lo vorme cu sanji lo nu da poi ke'a gy xlura
ke'a cu panci lo ka'e se citka .i ti se zvati lo baktu poi culno lo titla ladru
poi lo spisa be lo nanba cu fulta ke'a .i gy na ru'e klaku fi lo nu gleki .i
ki'u bo gy nau xagji se mau lo nu no'a ca lo cerni .i gy zi setca lo stedu lo
ladru fe'e co'u na'e ru'e bo lo gapru be lo kanla .i ku'i gy ba zi vimcu ra fau
lo nu badri .i ge po'o nai lo nu citka cu nandu gy ri'a tu'a lo ralci ke zunle
mlana to gy kakne lo nu citka kei va'o lo po'o nu pi ro lo xadni cu nandu vasxu
sidju toi gi ji'a lo ladru noi pu ro roi traji lo ka pluka gy zi'e noi la'a lo
mensi mu'i la'e di'u cu bevri cu nau na pluka gy .i gy fau lo nu na ru'e se
rigni cu cliva lo baktu gi'e cpare xruti lo midju be lo kumfa

ni'o bu'u lo ralju kumfa sei la .gregor. pa'o lo fenra be lo vorme cu viska
se'u lo gapci te gusni cu cikna .i lo patfu ca lo ca tcika cu ta'e voksa tcidu
se va'u lo mamta gi'e su'o roi go'i se va'u lo ji'a mensi vau lo vanci karni .i
ku'i no sance cu nau se tirna .i ju'o cu'i lo tai tcaci poi nu cladu voksa
tcidu zi'e noi lo mensi cu ro roi xatra skicu cu mulno se cirko ca lo purci
lamji temci .i ro da ca'o smaji ru'u gy to'e ki'u nai lo nu ju'o lo zdani cu na
kunti .i lu ua lo lanzu cu surla jmive sei la .gregor. cu sevzi cusku li'u .i
gy ca lo nu stodi catlu lo manku poi crane gy cu mutce jgira lo nu pu kakne lo
nu dunda fi lo rirni jo'u lo mensi fe lo nu xabju lo tai melbi zdani .i ku'i ma
ba fasnu va'o lo nu da'i lo cabna cu betri fanmo lo nu surla jo'u lo nu se
xamgu jo'u lo nu se mansa .i la .gregor. te zu'e lo nu na pensi lo simsa cu
cuxna lo nu co'a muvdu gi'e ru'i cpare fi ro da ve'a lo kumfa

ni'o pa roi lo clani ke nicte murse lo cmalu te sepli cu binxo lo kalri bu'u pa
lo mlana vorme .e ba bo lo drata .i lo re te sepli cu zi xruti lo ka ganlo .i
la'a da nitcu lo nu klama lo nenri kei gi'e ku'i mutce senpi .i ba bo la
.gregor. cu zvati lo crane be lo vorme be lo ralju kumfa fau lo nu ba'o jdice
lo nu gasnu lo nu klama fa lo senpi vitke lo nenri .i gy djica lo nu do'a nai
facki lo du'u ra mo kau .i ku'i lo vorme cu na za'u re'u binxo lo kalri .i la
.gregor. cu prali claxu denpa .i ca lo pu cerni ca lo nu lo vorme cu stela
ganlo zo'u ro da djica lo nu klama lo nenri be lo gy kumfa .i nau ku ca lo nu
ge gy ba'o gasnu lo nu kalri fa lo vorme gi ju'o lo drata vorme cu gau binxo lo
kalri ca lo donri zo'u no da ti klama .i ji'a lo ckiku cu ba'o se setca fi lo
stela to'o lo bartu

ni'o ca lo lerci nicte lo te gusni cu gau binxo lo cando bu'u lo ralju kumfa .i
nau frili fa lo nu birti lo du'u lo rirni jo'u lo mensi cu ze'a pu ca'o stali
.i ki'u bo kakne lo nu prane tirna lo nu lo ci mei cu nau ralci cadzu cliva .i
ja'o la'a no da co'u lo balvi lamji cerni cu ba klama lo nenri be lo kumfa pe
la .gregor. .i gy kakne lo nu pilno lo mutce temci lo nu pensi se cau lo nu da
fanza kei lo nu ta'i ma kau za'u re'u ganzu lo gy nu jmive .i ku'i lo galtu
drudi kumfa noi simlu lo ka kunti zi'e noi gy bilga lo nu ca'o vreta lo loldi
be ke'a cu se terpa gy .i gy fliba lo nu facki lo du'u ma kau rinka la'e di'u
.i ki'u bo gy pu xabju lo kumfa ze'a lo nanca be li mu .i gy fau lo nu xadba
na'e sanji gi'e milxe ckeji cu sutra klama lo cnita be lo sfofa .i lo calku cu
milxe se tagji .i je na kakne lo nu lafti lo stedu .i ku'i gy zi mutce kufra
gi'e xenru lo po'o nu lo xadni be gy cu dukse lo ka ganra kei lo nu mulno cnita
lo sfofa

ni'o gy ti stali ze'a pi ro lo nicte .i gy pagbu pagre ri fau lo nu jinru lo nu
xadba sipna noi lo nu xagji cu so'i roi suksa lebna gy ke'a .i je pagbu pagre
fau lo nu jbini lo raktu jo'u lo cfipu se pacna .i ro la'e di'u bevri gy lo nu
jinvi lo du'u .e'i gy nau surla tarti gi'e gasnu si'u lo nu lo lanzu cu mutce
xendo kei lo nu ly renvi lo fanza poi la .gregor. fau lo cabna se tcini cu na
kakne lo nu rivbi lo nu cupra ke'a

ni'o ca lo clira cerni ca lo za'o na ru'e nicte zo'u la .gregor. kakne lo nu
cipra fi lo pu zi se jdice .i lo mensi noi na'e ru'e mulno dasni cu gasnu lo nu
kalri fa lo vorme be lo rinsa kumfa kei gi'e kucli catlu lo nenri .i my na'e zi
facki tu'a gy .i ku'i my ca lo nu facki lo du'u gy cnita lo sfofa to .o'u nai
ia gy zvati da .i ju'o na vofli cliva toi cu tai terpa ja'e lo nu my fau lo nu
na kakne lo nu sevzi jitro cu gasnu to'o lo bartu lo nu xruti ganlo fa lo vorme
.i ku'i my tai lo nu xenru cu zi za'u re'u gasnu lo nu kalri kei gi'e ralci
cadzu klama lo nenri tai lo nu gy jursa bilma gi'a fange .i la .gregor. cu ba'o
gasnu lo nu crane fa lo stedu fe'e co'u lo na ru'e korbi be lo sfofa kei gi'e
zgana my .i .a'u xu my ba sanji lo nu gy na lebna lo ladru gi'e co'e ki'u nai
lo nu claxu lo nu xagji .i xu my ba bevri lo drata cidja poi mapti zmadu .i
va'o lo nu da'i my na sevzi sanji zo'u la .gregor. cu cuxna ge lo nu gy binxo
lo morsi ri'a lo nu xagji gi nai lo nu gy gasnu lo nu my jundi la'e di'u .i
to'e mu'i nai bo gy mutce djica lo nu cliva lo cnita be lo sfofa gi'e renro gy
lo jamfu be lo mensi gi'e pikci my lo nu my bevri lo xamgu be fi lo ka se citka
.i ku'i lo mensi cu se spaji zgana lo culno baktu noi pi so'u lo ladru cu ba'o
farlu lo sruri be ke'a .i my lafti lebna lo baktu lo loldi se pi'o ge nai lo
xance gi lo bukpu gi'e bevri lo baktu lo bartu .i la .gregor. cu mutce kucli lo
du'u my ba basti bevri ma kau kei gi'e vrici sruma .i gy na smadi lo du'u lo
xendo mensi cu ca'a zukte ma kau .i my te zu'e lo nu cipra lo ka ma kau kukte
ce'u kei gy cu bevri lo so'i te cuxna noi preja punji ke'a lo to'e cnino karni
.i lo xadba fusra stagi .i lo bongu noi festi lo vanci sanmi gi'e se sruri lo
blabi sanso noi ba'o binxo lo jdari .i lo so'o makcu ke se vanju grute jo'u lo
so'o narge .i lo cirla noi la .gregor. pu za lo djedi be li re cu skicu ke'a fo
lo ka na'e ka'e se citka .i lo nanba spisa .i lo drata ke nanba spisa noi se
cpana lo matne jo'u lo silna .i ji'a my jmina lo bi'u nai baktu noi la'a co'a
lo cabna cu se dimna la .gregor. zi'e noi vasru lo djacu .i my mu'i lo nu xendo
gi'e djuno lo du'u la .gregor. na ba citka ca'u my cu zi cliva gi'e ji'a sai
pilno lo ckiku te zu'e lo nu la .gregor. cu sanji lo nu gy kakne lo nu tai
surla se kai lo ka se djica .i lo cmalu tuple be la .gregor. cu xanka ca lo nu
binxo lo jibni be lo nu citka .i za'a lo ve xrani cu ba'o mo'u kanro binxo .i
ki'u bo gy ganse no sai lo fanza .i gy manci gi'e pensi lo nu gy pu za lo masti
cu xrani katna lo degji noi pu zi lo djedi be li re cu za'o mutce cortu .i lu
xu mi nau mleca ganse sei gy pensi li'u

ni'o gy carmi sakci lo cirla noi pu zi traji lo ka vlipa trina gy .i gy fau lo
nu lo kanla cu klaku lo dirgo lo ka gleki cu porsi je sutra citka lo cirla jo'u
lo stagi jo'u lo sanso .i zu'u nai lo vifne cidja cu na kukte gy .i ji'a sai gy
na kakne lo nu renvi lo panci be ra kei gi'e gasnu lo nu milxe darno fa lo se
citka se djica .i lo mensi za ba lo nu gy mo'u citka gi'e stali lo ka vreta lo
mintu diklo cu gasnu fi'o se sinxa lo nu .e'i gy cliva kei lo nu masno carna fa
lo ckiku .i la'e di'u rinka lo nu gy se jenca kei to'e ri'a nai lo nu gy xa'o
xadba sipna .i gy sutra lo nu mipri ni'a lo sfofa .i ku'i nandu gy fa lo nu
stali lo cnita be lo sfofa ze'a lo ji'a sai tordu temci poi lo mensi cu zvati
lo kumfa .i ki'u bo ri'a lo mutce cidja lo betfu cu milxe punli .i je bo gy
ja'a ru'e kakne lo nu vasxu ve'i lo cmalu canlu .i gy fau lo so'o nu na kakne
lo nu vasxu cu viska se pi'o lo milxe punli kanla lo nu lo mensi noi se xanri
no da pe la'e di'u cu vimcu se pi'o lo burcu ge po'o nai lo te vimcu gi ji'a lo
cidja poi la .gregor. na pu pencu zi'e noi simlu lo ka xa'o na ka'e se pilno .i
my sutra renro ro da lo nenri be lo baktu noi my pilno lo mudri gacri lo nu by
ganlo .i ba bo my bevri ro da lo bartu .i la .gregor. ba lo nu my carna cu zi
cliva lo cnita be lo sfofa gi'e tisna gi'e preja

ni'o ta'i la'e di'u la .gregor. cu ta'e te dunda lo djedi cidja .i go'i pa roi
lo cerni ca lo nu lo rirni jo'u lo selfu nixli cu za'o sipna .i re re'u go'i ba
lo midju donri sanmi ki'u lo nu ge lo rirni cu ze'i sipna gi lo mensi cu minde
lo selfu nixli lo nu klama da .i ju'o lo rirni na djica lo nu la .gregor.  cu
binxo lo morsi ri'a lo nu xagji .i ku'i ju'o cu'i na kakne lo nu renvi lo nu
facki fi lo citka tcaci be gy fe lo zmadu be lo se cusku be lo mensi .i ju'o
cu'i lo mensi cu djica lo nu bandu lo rirni lo cmalu se betri kei mu'i lo nu
je'u ry lifri lo banzu

ni'o la .gregor. na djuno lo du'u da cusku ma kau lo mikce jo'u lo ckiku certu
te zu'e lo nu gau cliva lo zdani ca lo pa moi cerni .i lo nu no da kakne lo nu
jimpe gy cu rinka lo nu no da .e nai ji'a sai lo mensi cu jinvi lo du'u gy ja'a
kakne lo nu jimpe lo drata .i gy ca lo nu lo mensi cu zvati lo gy kumfa cu
bilga lo nu se mansa lo nu tirna lo nu my so'o roi cu vasxu cmoni gi'e pikci lo
censa prenu .i ba ku po'o ca lo nu gy milxe se tcaci ro da to li'a na ka'e
jinvi lo du'u gy ba mulno se tcaci toi zo'u gy su'o roi kavbu lo pinka noi
xendo se cupra gi'a simlu lo ka co'e .i lu tu ja'a se kukte ca lo cabna djedi
li'u se cusku my ca lo nu la .gregor. cu ba'o mutce citka .i va'o lo fapro noi
zenba lo ka cafne zo'u my ta'e na'e ru'e badri cusku lu ro da te vimcu ca lo
cabna djedi li'u

ni'o la .gregor. cu cpacu no nuzba ta'i lo sirji gi'e ku'i tirna su'o da poi se
krasi lo lamji kumfa .i gy ca lo nu pa roi tirna lo voksa cu zi bajra fa'a lo
mapti vorme gi'e mulno xadni binxo lo tagji be ri .i ca lo pa moi temci no nu
casnu to .i'a mipri toi cu na srana gy tai da .i ze'a lo djedi be li re cu
tirna ca lo sanmi lo nu casnu lo du'u .ei da nau tarti ma kau .i ku'i ca lo
ji'a jbini be lo sanmi cu casnu lo mintu .i ro roi ku su'o re lo se lanzu cu
zvati lo zdani .i ju'o no da djica lo nu kansa no da lo nu zvati .i ji'a na sai
cumki fa lo nu curmi lo nu no da zvati lo zdani .i ca lo ba'e pa moi djedi lo
selfu nixli noi na mulno klina ri'i la .gregor. fa lo du'u ke'a djuno ma kau lo
pu fasnu cu cidni cpana pikci lo mamta lo nu zi co'u se jibri .i ba zi lo cacra
be li fi'u vo lo selfu nixli cu cliva fau lo nu lo kanla cu klaku kei gi'e
ckire fi lo nu co'u se jibri kei tai tu'a lo xamgu traji se zukte .i lo selfu
nixli se cau lo nu da cpedu cu junri nupre lo du'u cusku no da su'o da

ni'o lo mensi jo'u lo mamta cu nau bilga lo nu jukpa .i ku'i la'e di'u na rinka
lo mutce se gunka .i ki'u bo da ja'a ru'e citka .i la .gregor. cu so'i roi
tirna lo nu da stidi lo nu citka kei lo drata .i ro roi spuda fi lu be'u nai
ki'e li'u .a lo simsa .i ju'o cu'i ji'a pinxe no da .i lo mensi cu preti cusku
fi lo patfu fe lo se du'u xu kau djica lo nu pinxe lo birja .i my su'o roi
xendo friti lo nu my klama te zu'e lo nu bevri by ti .i lo patfu cu stali lo ka
smaji .i lo mensi cu jmina cusku te zu'e lo nu lo patfu na senpi kei lo se du'u
zu'u nai my kakne lo nu minde lo vorme ninmu .i ro mai lo patfu cu spuda cusku
lo vlipa me zo nai .i ja'e bo na za'o casnu lo cuntu

ni'o ca lo pa moi djedi lo patfu cu ciksi fi ge lo mamta gi ji'a lo mensi fe lo
jdini tcini jo'u lo se kanpe .i py cu so'o roi cliva lo jubme gi'e lebna lo se
papri .a lo notci cukta lo cmalu ke stela tanxe noi py ralte bandu ke'a lo nu
lo jdini cuntu be py cu spofu pu za lo nanca be li mu .i gy tirna lo nu py
gasnu lo nu kalri fa lo pluja stela gi'e xruti ganlo ba lo nu to'e setca lo se
sisku .i lo ve ciksi be fo lo patfu cu pa moi lo pluka se tirna be la .gregor.
co'a lo nu rinju .i la .gregor. pu krici lo du'u lo patfu cu ralte no da pe lo
spofu cuntu .i zu'u lo patfu na pu cusku da .i je zu'u nai la .gregor. na pu te
preti .i ca lo pu cabna la .gregor. cu se raktu lo nu zukte ro cumki lo nu lo
lanzu cu zi to'e morji lo jdini betri noi rinka lo nu ro se lanzu cu jinru lo
nu mulno to'e pacna .i gy co'a gunka se kai lo ka steci carmi .i gy ze'i lo
nicte bi'i cerni cu farvi fi lo sampu se jibri fe lo litru vecnu noi li'a mutce
drata kakne lo nu jerna lo jdini zi'e noi lo jibri se snada ta'i lo nu pleji cu
zi binxo lo sligu jdini noi kakne lo nu se punji fi lo cpana be lo jubme bu'u
lo zdani ca'u lo manci je gleki lanzu .i la'e di'u xamgu temci gi'e na rapli se
kai do'a nai lo tai carmi .i ku'i la .gregor. cu jerna lo banzu be lo nu sarji
lo lanzu nu jdini pilno .i ge lo lanzu gi la .gregor. ba'o binxo lo se tcaci be
la'e di'u .i da ckire fi lo nu te dunda lo jdini .i gy se pluka lo nu dunda .i
ku'i la'e di'u xa'o na dirce lo steci glare .i lo po'o mensi cu za'o cinmo
jorne la .gregor. .i gy mipri platu lo nu gasnu lo nu my ca lo balvi lamji
nanca cu ve ckule fi lo zgike .i gy na jundi lo barda jdima noi ru'a lanxe se
fapro ta'i da .i ki'u bo my noi frica la .gregor. lo ka no'a cu mutce lo ka
prami lo zgike kei gi'e cinmo kelci lo jgita .i lo zgike ckule cu se casnu gy
jo'u my so'i roi lo nu la .gregor. cu ze'i zvati lo tcadu .i ku'i go'i tai lo
nu melbi se senva gi'e na'e ka'e se zukte .i lo rirni na nelci lo nu tirna lo
ji'a sai tai sampu kanpe se cusku .i ku'i la .gregor. cu jdice pensi la'e di'u
gi'e platu lo nu junri gasnu lo nu djuno kei ca lo xriso jbena nicte

ni'o lo tai se pensi noi no da prali fi ke'a va'o lo cabna tcini be gy cu pagre
lo stedu be gy ca lo nu gy stali lo lamji be lo vorme gi'e tirna .i gy ri'a lo
nu tatpi cu su'o roi na za'o kakne lo nu tirna kei gi'e sevzi darxi lo stedu lo
vorme .i ba zi bo ku'i gy xruti lafti lo stedu ki'u lo nu lo ji'a sai cmalu
savru noi la'e di'u cupra cu re'o se tirna gi'e rinka lo nu ro da binxo lo
smaji .i lu .a'u tu zukte ma li'u cu ba zi se cusku lo patfu fa'a li'a lo vorme
.i ba bo ca'o di'a ranji fa lo nu casnu poi pu se dicra

ni'o ta'i la'e di'u la .gregor. cu mulno facki to lo patfu cu ta'e so'i roi
ciksi .i ki'u bo ge zu'u py mi'u ze'u pu na sazri lo tai cuntu gi zu'u nai lo
mamta cu na jimpe ro da ca lo krefu be fi li pa toi lo du'u to'e ki'u nai lo
betri cu za'o stali fa lo cmalu se ricfu .i lo ve zivle noi pu ca'o na se pencu
cu milxe zenba ze'a lo temci .i ji'a lo jdini poi la .gregor. ke'a pu bevri ca
ro masti lo zdani to gy ralte lo rupnu be li so'u po'o toi cu na mulno se xaksu
gi'e ba'o binxo lo cmalu se zivle .i la .gregor. ti'a lo vorme cu zanru frumu
fau lo nu gleki lo nu pensi lo balvi gi'e ralte poi gy na pu se kanpe .i je'u
la .gregor. cu pu ka'e pilno lo ve vimcu jdini lo nu ca'o pleji lo se dejni be
lo patfu bei lo ralju .i je lo detri be lo nu uo kakne lo nu cliva lo jibri cu
da'i zenba lo ka jibni .i ku'i ju'o nau zmadu fi lo ka xamgu kei fa lo nu lo
patfu cu pu ganzu ta'i la'e di'u

ni'o ku'i lo jdini cu na mulno banzu lo nu lo lanzu cu jmive fi'o sabji lo ve
zivle .i ju'o cu'i banzu lo nu sarji lo lanzu ze'a lo nanca be li pa ji'i re
do'a .i tu'a li za'u na cumki .i ja'o .ei lo jdini cu na se pencu gi'e se ralte
te zu'e lo te nitcu .i .ei lo jmive jdini cu se jerna .i lo patfu cu kanro
nanmu gi'e ku'i xa'o to'e citno gi'e na'e gunka ze'a lo nanca be li mu gi'e na
mutce lacri py mi'u lo nu tsali .i py ca'o lo nanca be li mu be'o noi zifre
temci pa moi lo py troci jo'u ku'i na'e ferti nu jmive cu mutce zenba lo ka
plana kei gi'e ja'e bo binxo lo mutce juxre .i mo fa lo to'e citno mamta .i xu
my nau bilga lo nu jerna lo jdini .i my bilma lo nu vasxu se nandu .i lo nu my
litru lo zdani cu rinka lo nu my tatpi .i my stali ze'a pa lo re djedi lo ka
vreta lo sfofa fau lo nu lo canko cu kalri ki'u lo nu se nandu lo nu vasxu .i
xu lo ji'a mensi cu bilga lo nu jerna lo jdini .i my za'o verba li pa ze .i da
gleki lo nu kakne lo nu sabji my lo jmive tadji poi my lifri co'u lo cabna zi'e
noi nu melbi dasni gi'e sipna mutce gi'e zdani sidju gi'e pagbu su'o cumla se
zdile gi'e ra'u kelci lo jgita .i la .gregor. ca lo nu da casnu lo se nitcu poi
nu jerna lo jdini cu cliva lo vorme gi'e renro gy lo lenku skapi sfofa noi
lamji lo vorme .i mu'i bo gy carmi xunre binxo ri'a lo nu ckeji gi'e badri

ni'o so'i roi ku gy ca'o vreta ze'a pi ro lo nicte gi'e na sai sipna gi'e mosra
gy lo sfofa skapi ze'a lo cacra be li so'o .i ja gy na randa lo troci nandu poi
nu catke lo stizu fe'e co'u lo canko .i ba bo gy cpare lo canko kajna gi'e
catlu fau lo nu cpana lo stizu gi'e se sarji lo canko kei pa'o ri gi'e morji lo
nu gy tai ma kau cinmo lo ka zifre kei ca ro nu gy ti pu zvati .i gy ca'o lo
temci cu jdika lo ka klina viska lo ji'a sai na'e mutce darno .i gy xa'o na
kakne lo nu viska lo ragve spita noi lo nu stodi viska ke'a cu pu se dapma gy
.i gy va'o lo nu da'i na prane djuno lo du'u gy xabju re'o la .carlotynctras.
noi smaji je ku'i midju be lo tcadu be'o klaji cu ka'e jinvi lo du'u gy viska
to'o lo canko lo kunti tumla noi lo grusi tsani jo'u lo grusi dertu cu jmaji
ke'a se cau lo ka frica simxu .i lo po'o re krefu be lo nu lo jundi mensi cu
viska lo nu lo stizu cu cnita lo canko cu banzu lo nu my co'a la'e di'u ba lo
nu ganzu lo kumfa cu ro roi punji lo stizu lo cnita be lo canko gi'e ji'a sai
gasnu lo nu lo nenri canko cu stali lo ka kalri

ni'o la .gregor. va'o lo nu da'i kakne lo nu tavla lo mensi gi'e ckire my lo se
zukte poi my bilga ke'a se va'u gy cu da'i frili zmadu sarji lo nu my selfu gy
.i ku'i da'i nai gy dunku la'e di'u .i je'u lo mensi cu troci lo nu pluka zenba
fa lo to'e pluka tcini .i li'a my zenba lo ka frili snada kei fi'o se fancu lo
temci .i ku'i ji'a la .gregor. cu zenba lo ka satci pajni lo tcini .i lo nu
ji'a sai lo mensi cu klama lo nenri cu betri gy .i ta'e ku my klama lo nenri
gi'e zi sirji bajra fa'a lo canko se cau lo nu denpa lo nu gasnu lo nu ganlo fa
lo vorme .i la'e di'u na se fanta lo nu lo mensi cu ro roi jundi lo nu bandu ro
da lo jvinu be lo kumfa pe la .gregor. .i my se pi'o lo sutra xance cu gasnu lo
nu mulno kalri fa lo canko kei tai lo nu my na kakne lo nu vasxu .i my va'o lo
ji'a sai nu mutce lenku cu ze'a stali lo crane be lo canko gi'e condi vasxu .i
lo savru je nu bajra cu se jenca la .gregor. re roi ro djedi .i gy ze'a pi ro
lo temci cu desku ni'a lo sfofa .i gy prane djuno lo du'u da'i my pluka bandu
gy ro la'e di'u va'o lo nu da'i my renvi lo nu stali lo kumfa pe la .gregor.
fau lo nu lo canko cu ganlo

ni'o lo mensi ca lo krefu za lo masti be li ji'i pa ba lo nu la .gregor. cu
binxo to no da steci krinu lo nu lo jvinu be gy cu xa'o se manci my toi cu to'e
cliva pu lo se kanpe tcika gi'e facki lo du'u la .gregor. cu catlu pa'o lo
canko gi'e cando gi'e je'u se terpa .i la .gregor. na'e se spaji lo nu my na
klama lo nenri kei ki'u lo nu gy zunti lo nu my kakne lo nu zi gasnu lo nu
kalri fa lo canko .i ku'i my ge po'o nai na klama lo nenri gi ji'a xruti gi'e
gasnu lo nu ganlo fa lo vorme .i da'i lo fange cu ka'e jinvi lo du'u la
.gregor. pu troci lo nu gunta gi'e batci my .i li'a la .gregor. cu zi mipri gy
fo lo cnita be lo sfofa .i ku'i gy bilga lo nu denpa co'u lo donri midju lo nu
lo mensi cu xruti .i my simlu lo ka mutce zmadu lo cnano lo ka dunku .i la
.gregor. cu sanji ge lo nu lo jvinu be gy cu za'o je ba ca'o na'e se renvi my
gi lo nu my nitcu lo nu my sevzi jitro kei lo nu na bajra cliva ca lo nu viska
lo ji'a sai cmalu pagbu be lo gy xadni be'o poi preja lo bartu lo cnita be lo
sfofa .i gy te zu'e lo nu bandu my lo ji'a tai jvinu cu bevri lo ckana boxfo
fau lo nu ri cpana lo trixe be gy kei lo cpana be lo sfofa to gy nitcu lo cacra
be li vo lo nu no'a toi gi'e punji lo boxfo ja'e lo nu ge gy mulno se gacri gi
lo mensi na kakne fau lo ji'a sai nu korcu kei lo nu viska gy .i lo mensi va'o
lo nu da'i jinvi lo du'u lo boxfo na se nitcu cu zifre lo nu vimcu .i ki'u bo
li'a la .gregor.  na te mukti lo nu gy sepli kei lo pluka .i ku'i my curmi lo
nu lo boxfo cu stali .i ji'a la .gregor. cu smadi ganse lo nu my ckire catlu
kei ca lo nu gy milxe je kurji lafti lo stedu te zu'e lo nu viska lo nu tai ma
kau lo mensi cu frati lo cnino te ganzu

ni'o ze'a lo pa moi djedi be li pa vo lo rirni cu na snada lo nu jdice lo nu
klama lo nenri be lo kumfa .i la .gregor. cu so'i roi tirna lo nu ra nau zanru
lo se gunka be lo mensi to'e ki'u nai lo nu ra pu fengu my lo nu my simlu lo ka
juxre .i ge lo patfu gi lo mamta cu su'o roi denpa fi lo crane be lo kumfa pe
la .gregor. ca lo nu lo mensi cu ganzu .i my ca lo nu ba'o cliva cu zi bilga lo
nu skicu fo lo tcila fe lo nu ma kau jvinu lo kumfa kei jo'u lo nu la .gregor.
pu citka ma kau kei jo'u lo nu gy pu tarti ma kau ca lo ca krefu kei jo'u lo nu
xu kau ju'o cu'i ganse lo cmalu nu zenba lo ka kanro .i je'u lo mamta cu zi
sa'e nai djica lo nu klama lo nenri te zu'e lo nu viska la .gregor. .i ku'i lo
patfu jo'u lo mensi cu fanta .i go'i ca lo cfari se pi'o lo racli se darlu noi
la .gregor. cu mutce jundi tirna ke'a gi'e mutce tugni fi ke'a .i ba bo bapli
fanta .i lo mamta cu krixa lu ko curmi lo nu mi klama lo nenri gi'e viska la
.gregor. uu noi bersa mi .i xu do na jimpe lo du'u .ei mi klama lo nenri gi'e
viska gy li'u .i la .gregor. ca lo nu go'i cu jinvi lo du'u ju'o cu'i xamgu fa
lo nu lo mamta cu ja'a klama lo nenri .i li'a .ei na co'e ca ro djedi .i ku'i
ja'a co'e pa roi ro jeftu .i my mutce zmadu lo mensi lo ka drani jimpe ro da .i
lo mensi to'e ki'u nai lo nu virnu cu verba po'o gi'e la'a binxo lo fuzme be lo
tai nandu mu'i lo nu cifnu na'e pensi

ni'o lo se djica be la .gregor. be'o poi nu viska lo mamta cu ba zi binxo lo
fatci .i gy na'e djica se va'u lo rirni lo nu gy jarco gy pa'o lo canko ca lo
donri .i ku'i ji'a gy na kakne lo nu mutce cpare lo loldi noi kurfa mitre be li
so'u .i gy nandu renvi lo nu cando vreta ze'a lo nicte .i lo ji'a sai cidja cu
zi na se gleki gy .i gy te zu'e lo nu se zdile cu co'a se tcica lo nu cpare fi
ro da fe lo bitmu jo'u lo drudi .i gy steci nelci lo nu stali lo ka dandu lo
drudi .i la'e di'u mutce frica lo nu vreta lo loldi .i zmadu fi lo ka zifre
vasxu .i lo xadni cu milxe slilu .i ca lo nu gy jinru lo nu ga'u na'e ru'e
gleki se zdile cu cumki fa lo nu ue farlu gi'e janli lo loldi .i ku'i li'a gy
nau jitro lo xadni be gy tai lo mutce frica be lo purci .i je na'e xrani gy fa
lo ji'a sai tai nu farlu .i lo mensi cu zi sanji lo cnino zdile poi la .gregor.
cu facki .i gy ca lo nu cpare cu cliva ti'a gy lo snipa marji sinxa .i my jdice
lo nu dunda fi la .gregor. fe lo barda canlu poi gy kakne lo nu cpare ke'a .i
.ai my lebna lo nilce poi fanta la'e di'u zi'e no'u ra'u lo se dacru jo'u lo
ciska jubme .i my na kakne lo nu kansa no da la'e di'u kei gi'e ji'a na darsi
lo nu cpedu lo nu lo patfu cu sidju .i ju'o lo selfu nixli na'e sidju ki'u lo
nu ny noi nanca li ji'i pa xa cu virnu ia renvi co'a lo nu lo pu jukpa cu cliva
kei gi'e ku'i cpedu lo nu zifre lo nu gasnu lo nu ru'i ganlo fa lo jukpa kumfa
gi'e co'a kalri va'o lo po'o steci sinxa .i ja'o lo mensi cu kakne no na'e bo
lo nu se sidju lo mamta ca lo nu lo patfu na zvati .i lo mamta fau lo nu fenki
gleki krixa cu binxo lo jibni gi'e ku'i co'a smaji ca'u lo vorme be lo kumfa pe
la .gregor. .i lo mensi cu binxo lo birti be lo du'u ro lo nenri be lo kumfa cu
te ganzu .i ba bo my curmi lo nu lo mamta cu klama lo nenri .i la .gregor. cu
pu sutra lo nu punji lo boxfo lo dizlo zmadu gi'e polje ra so'i da ja'e lo nu
je'u simlu lo ka ba'o cunso se renro fi lo sfofa .i la .gregor. cu rivbi ca lo
ca krefu lo nu mipri catlu to'o lo cnita be lo boxfo .i gy bredi lo nu na viska
ca lo ca krefu lo mamta kei gi'e se mansa lo nu my klama .i lu .e'e ko ti klama
.i na se viska li'u se cusku lo mensi noi na'e senpi ke xance gidva lo mamta .i
la .gregor. cu tirna lo nu ta'i ma kau lo re ruble ninmu cu gasnu lo nu muvdu
fa lo tilju je to'e citno se dacru fi lo stuzi be ri .i lo mensi cu zukte lo
barda traji pagbu be lo se gunka se cau lo nu tirna lo te kajde be fi lo mamta
noi terpa lo nu lo mensi cu dukse lo ka nandu troci .i lo se gunka cu clani
temci .i lo mamta ba lo nu gunka ze'a lo cacra be li ji'i fi'u vo cu xusra lo
du'u .ei da curmi lo nu stali fa lo se dacru ti .i ki'u bo pa mai ta dukse lo
ka tilju kei gi'e na ba mo'u se muvdu pu lo nu lo patfu cu xruti .i bo re mai
na mulno birti lo du'u lo nu vimcu lo nilce cu xamgu la .gregor. .i lo mamta cu
jinvi lo fapro .i lo jvinu be lo lunbe bitmu cu danre lo risna be my .i ki'u ma
la .gregor. na ba mintu cinmo .i gy ze'u se tcaci tu'a lo nilce be lo kumfa
gi'e ja'o ru'a ba cinmo bu'u lo kunti kumfa lo ka se cliva

ni'o lu .i xu na ku li'u cu to'e cladu se cusku lo mamta noi ro roi to'e cladu
bacru tai lo nu djica lo nu rivbi lo nu la .gregor. noi my na se slabu lo satci
ke mipri diklo cu tirna lo ji'a sai sance be lo voksa be my .i my traji krici
lo du'u gy na jimpe lo valsi .i lu xu na ku lo nu vimcu lo nilce cu simlu lo ka
jarco lo nu co'u pacna lo nu gy ba zenba lo ka kanro .i xu na simlu lo ka curmi
lo nu gy stali lo dimna be gy se cau lo nu kurji .i pe'i xamgu zmadu fa lo nu
troci lo nu lo kumfa cu stali lo pu tcini be ri kei te zu'e lo nu la .gregor.
ca lo nu xruti ma'a cu to'e cirko ro da lo pu tcini gi'e frili zmadu kakne lo
nu to'e morji lo ca temci li'u

ni'o la .gregor. ca lo nu tirna lo valsi pe lo mamta cu sanji lo nu ju'o ge lo
nu remna kansa claxu gi lo nu stodi manfo xabju lo lanzu zdani cu rinka lo nu
ca'o lo masti be li re lo nu gy menli stati cu binxo lo kalsa .i no drata cu
ka'e ve ciksi lo nu gy pu junri djica lo nu lo kumfa cu binxo lo kunti .i xu
je'u gy djica lo nu curmi lo nu da galfi lo glare kumfa noi kufra se nilce lo
se cerda be fi lo lanzu ku'o lo kevna poi .i'a zu'u gy kakne lo nu cpare ke'a
ro da se cau lo zunti zi'e poi ku'i zu'u nai bu'u ke'a gy zi mulno to'e morji
lo gy remna purci .i gy pu'o zi to'e morji .i lo po'o voksa be lo mamta be'o
noi gy ze'u pu na tirna cu rinka lo nu gy cikna .i .ei no da se vimcu .i .ei ro
da stali .i gy nitcu fau lo nu se tcini lo cabna kei lo xamgu ve xlura be fo lo
nilce .i va'o lo nu lo nilce cu fanta lo nu gy fenki cpare fi lo cunso cu na
to'e prali gi'e ja'a ja'e prali .i ku'i .u'u lo mensi cu na tugni .i my se cau
nai lo nu jerna cu ba'o binxo lo simlu be lo ka certu be ro cuntu poi srana la
.gregor. bei lo rirni .i lo se stidi be lo mamta cu banzu mukti fi lo mensi fe
lo nu vimcu ge po'o nai lo se dacru jo'u lo ciska jubme vu'o noi my platu ca lo
cfari gi ji'a ro nilce poi na me lo sfofa noi traji se nitcu .i li'a lo nu
cifnu xarnu jo'u lo nu sevzi lacri poi na'e se kanpe je nandu jerna cu na se
steci lo ka catke my fa'a lo nu cpedu minde la'e di'u .i je'u my zgana lo nu la
.gregor. cu nitcu lo barda canlu lo nu cpare .i zu'u nai za'a do'a nai lo nilce
na ca'o se pilno

ni'o ku'i ju'o cu'i vajni fa lo ji'a fadni ke cinmo carmi se tarti be lo citno
nixli .i la .greten. cu se xlura fi lo nu curmi lo nu lo tcini be la .gregor.
cu zenba lo ka se terpa .i ta'i la'e di'u la .greten. cu ba kakne lo nu zukte
se va'u la .gregor. lo zmadu be lo ca se zukte .i no na'e bo la .greten. cu ba
darsi lo nu klama lo nenri be lo kumfa poi la .gregor. po'o cu jitro lo kunti
bitmu .i ja'o la .greten. na curmi lo nu lo se jdice be gy cu cenba gau lo
mamta noi ki'u lo nu dunku cu simlu lo ka na'e snura cinmo ne'i lo vi kumfa .i
lo mamta cu zi binxo lo smaji gi'e sidju lo mensi se kai lo ka tsali mulno kei
lo nu lebna lo se dacru .i .i'a la .gregor. va'o lo sarcu cu kakne lo nu claxu
lo se dacru .i ku'i .ei lo ciska jubme cu stali .i la .gregor. ba lo nu lo
ninmu cu cliva lo kumfa fi'o kansa lo se dacru noi sarji ny fau lo nu ny cmoni
cu zi to'e setca lo stedu lo cnita be lo sfofa te zu'e lo nu jdice lo du'u ta'i
ma kau gy kakne lo nu zukte pagbu lo cuntu se kai lo ka prije je racli traji
cumki .i ku'i .u'u lo mamta cu pa moi lo xruti ca lo nu la .greten. bu'u lo
lamji kumfa cu jgari lo se dacru lo birka lo sruri gi'e kansa be no da catke
fa'a je to'o gi'e li'a na snada lo nu ve'i ji'a sai gau muvdu fa ra .i ku'i lo
mamta cu na se tcaci lo nu viska la .gregor. .i my ka'e binxo lo bilma fi'o
fuzme gy .i ja'o la .gregor. cu xruti cpare gi'e terpa binxo lo darno fa'a lo
drata fanmo be lo sfofa .i ku'i gy na kakne lo nu rivbi lo nu lo boxfo cu milxe
to'e cando bu'u lo crane .i la'e di'u banzu lo nu rinka lo nu lo mamta cu jundi
.i my sisti gi'e ze'i stali lo ka smaji .i ba bo my xruti lo ka kansa la
.greten.

ni'o la .gregor. cu rapli cusku fi gy fe lo se du'u ge no na'e fadni cu fasnu
gi po'o so'o nilce cu gau cenba lo ka zvati .i ku'i gy ba zi randa jinvi lo
du'u lo nu lo ninmu cu so'i roi klama da de gi'e ze'i krixa gi'e gasnu lo nu
sakli fa lo nilce lo loldi cu rinka lo nu gy ganse lo barda kalsa noi banro
to'o ro da .i gy gasnu lo nu to'e preja fa lo stedu jo'u lo tuple .i ku'i gy
traji bilga lo nu randa jinvi lo du'u gy na ba renvi la'e di'u lo clani .i ny
ca'o gasnu lo nu lo kumfa cu binxo lo kunti .i ny lebna ro lo dirba be gy .i lo
se dacru noi ne'i ke'a gy ralte lo katna jo'u lo drata tutci cu xa'o se vimcu
.i ny nau ca'o gasnu lo nu binxo lo kluza fa lo ciska jubme noi ba'o se lasna
fi lo loldi zi'e noi bu'u ke'a gy zukte lo se bilga ca lo nu tadni lo vecnu
larcu kei jo'u lo nu ve ckule fo lo re moi kei jo'u ji'a sai lo nu ve ckule fo
lo pa moi .i na banzu fa lo temci lo nu gy cipra fi lo re ninmu fe lo ka xu kau
zukte fi lo nu xendo .i je'u gy na'e ru'e to'e morji lo nu ny zasti .i ki'u bo
ny ri'a lo nu tatpi cu smaji gunka .i gy tirna lo po'o nu to'e kinli stapa fi
lo jamfu

ni'o ja'o gy suksa klama lo bartu .i lo ninmu cu ca zvati lo lamji kumfa gi'e
se sarji lo ciska jubme te zu'e lo nu xruti lo nu cnano vasxu .i gy cu vo roi
stika lo farna be lo nu muvdu .i gy na birti lo du'u .ei gasnu lo nu snura fa
ma kau .i gy viska fi lo kunti bitmu fe lo pixra be lo ninmu poi se taxfu lo
skapi .i gy sutra cpare fi lo galtu gi'e co'a tagji lo pixra noi lo blaci pe
ke'a cu se rinju gy gi'e gasnu lo nu gy jdika lo ka jelca cortu lo betfu .i lo
do'a nai vi pixra noi la .gregor. cu mulno gacri cu ba se lebna no da .i gy
gasnu lo nu lo stedu cu se farna lo vorme be lo ralju kumfa te zu'e lo nu zgana
lo ninmu ca lo nu ny xruti

ni'o ny na curmi lo nu ny ze'u denpa gi'e zi xruti .i la .greten. cu jgari lo
mamta lo birka lo sruri gi'e na ru'e bevri my .i lu .ei mi'o nau lebna ma li'u
se cusku la .greten. fau lo nu catlu lo sruri .i ca bo lo nu gy catlu cu kruca
lo nu catlu fa la .gregor. noi zvati lo bitmu .i ju'o lo po'o nu lo mamta cu
zvati cu rinka lo nu la .greten. cu stali lo ka surla .i gy gasnu lo nu salpo
fa lo flira fa'a lo mamta kei te zu'e lo nu fanta lo nu my catlu lo sruri .i gy
desku je se jenca cusku lu .e'u mi'o xruti lo ralju kumfa li'u .i la .gregor.
cu klina jimpe lo te zukte be fi la .greten. .i ri djica lo nu bevri lo mamta
lo snura diklo gi'e ba bo gasnu lo nu la .gregor. cu cliva lo bitmu .i .e'e
troci .i la .gregor. cu platu lo nu stali lo ka cpana lo pixra kei gi'e na
randa .i gy bredi lo nu plipe lo flira be la .greten.

ni'o ku'i lo mi'u valsi pe la .greten. cu rinka lo nu xanka fa lo mamta noi
muvdu lo mlana gi'e viska lo barda je bunre barna lo xrula pixra pelji .i my pu
lo nu sanji lo nu tu poi my viska ke'a cu me la .gregor. cu krixa se pi'o lo
rufsu je cladu voksa lu doi cevni doi cevni li'u gi'e farlu lo sfofa .i lo
birka be my cu preja tai lo nu my randa cliva ro da .i je my stali lo ka cando
.i lu .o'i le'o doi .gregor. li'u cu se krixa lo mensi fau lo nu lafti lo ganlo
xance gi'e setca catlu .i di'u co'a lo nu binxo cu pa moi lo valsi poi my sirji
cusku ke'a gy .i my bajra fa'a lo lamji kumfa te zu'e lo nu sisku lo jikru poi
my kakne lo nu pilno ke'a lo nu gasnu lo nu binxo lo cikna fa lo mamta noi na'e
sanji .i la .gregor. ji'a cu djica lo nu sidju to lo temci cu ba banzu lo nu
gasnu lo nu snura fa lo pixra toi .i ku'i gy snipa lo blaci gi'e bilga lo nu
tsali gasnu lo nu na'e jorne .i ba bo gy ji'a bajra fa'a lo lamji kumfa tai lo
nu kakne lo nu stidi da lo mensi tai lo nu pu zu co'e .i ku'i gy bilga lo nu
stali lo ka trixe my gi'e zukte no da .i la .greten. ca lo nu xruti carna fau
lo nu se sruri lo vrici botpi cu se jenca .i pa lo botpi cu farlu lo loldi gi'e
porpi .i lo blaci spisa cu xrani la .gregor. lo flira .i lo slami litki cu
flecu fi gy .i la .greten. se cau lo nu denpa cu jgari ro botpi poi gy kakne lo
nu bevri ke'a .i je gy bajra fa'a lo se zvati be lo mamta .i gy gasnu lo nu
ganlo fa lo vorme kei se pi'o lo jumfa .i la .gregor. cu nau sepli lo mamta noi
ju'o cu'i pu'o binxo lo morsi fi'o fuzme gy .i .ei gy na gasnu lo nu kalri fa
lo kumfa .i gy na djica lo nu gasnu lo nu cliva fa lo mensi noi .ei stali lo ka
kansa lo mamta .i .ei gy nau denpa po'o .i gy dunku lo se zungi jo'u lo raktu
gi'e co'a cpare gi'e cpare ro da no'u lo bitmu jo'u lo nilce jo'u lo drudi .i
ro mai gy fau lo nu to'e pacna kei ca lo nu lo kumfa co'a mluni gy cu farlu lo
midju be lo barda jubme

ni'o la .gregor. cu ba zi mutce tatpi vreta .i ro da cando ru'u gy .i ju'o cu'i
la'e di'u xamgu sinxa .i lo janbe cu se sance .i li'a lo selfu nixli cu nenri
lo jukpa kumfa .i la .greten. cu bilga lo nu gasnu lo nu kalri .i lo patfu cu
to'e cliva .i lu ma pu fasnu li'u cu pa moi lo py valsi .i lo jvinu be la
.greten. cu to'e mipri ro da .i la .greten. cu spuda cusku se pi'o lo se zunti
voksa to ju'o lo flira be gy cu tagji lo cutne be lo patfu toi lu lo mamta cu
binxo lo na'e sanji .i ku'i nau xamgu zmadu .i la .gregor. cu binxo lo na'e
rinju li'u .i lu mi pu kanpe sei lo patfu cu cusku .i mi pu so'i roi cusku .i
ku'i do doi ninmu no roi jundi li'u

ni'o la .gregor. cu co'a sanji lo nu lo patfu cu srera jimpe lo pindi datni pe
la .greten. gi'e sruma lo du'u la .gregor. pu zukte lo vlile .i ja'e bo .ei gy
troci lo nu gasnu lo nu surla fa lo patfu .i gy te zu'e lo nu ciksi cu ponse ge
nai lo temci gi nai lo nu kakne .i gy sutra bajra fa'a lo vorme be lo gy kumfa
gi'e binxo lo tagji be ra te zu'e lo nu lo patfu co'a lo nu klama lo nenri be
lo rinsa kumfa cu viska ge lo nu la .gregor. cu zabna platu lo nu zi xruti lo
gy kumfa gi lo nu na sarcu fa lo nu bapli lo nu gy xruti klama .i lo nu gasnu
lo nu kalri fa lo vorme cu banzu lo nu gy zi canci

ni'o ku'i lo patfu na se tcini lo nu ka'e sanji lo tai ralci tcila .i zo .a'a
cu se krixa py ca lo nu klama lo nenri kei se pi'o lo tonga poi jarco lo nu py
fengu je ca bo gleki .i la .gregor. cu to'e punji lo stedu lo vorme gi'e lafti
ra fa'a lo patfu .i gy na pu kanpe lo nu zgana lo nu lo patfu cu simlu ma kau
.i je'u gy ze'a pu jundi lo po'o nu cpare ro da kei gi'e sisti lo nu se cinri
tai tu'a lo purci lo cuntu poi fasnu bu'u lo drata pagbu be lo zdani .i je'u
.ei gy bredi lo nu facki lo du'u lo tcini cu ba'o cenba .i ku'i ia nai xu tu
za'o me lo patfu .i xu me lo mi'u nanmu poi ta'e jinru vreta lo ckana ca lo nu
la .gregor. cu vecnu litru .i xu me lo mi'u nanmu poi ca lo vanci poi ca ke'a
gy xruti cu rinsa gy fau lo nu dasni lo ckana pastu gi'e zutse lo barda stizu
gi'e na kakne lo nu binxo lo sanli kei gi'e po'o lafti lo birka fa'a gy fi'o se
sinxa lo nu gleki .i xu me lo mi'u nanmu poi ca'o lo rirci ke kampu nu litru ca
ga lo re soldei pe lo nanca gi lo traji vajni ke salci detri cu cadzu bu'u la
.gregor. bi'i lo mamta vu'o noi masno cadzu ku'o se kai lo ka masno zmadu ji'a
sai kei fau lo nu se gacri lo to'e citno kosta gi'e ro roi kurji punji lo cadzu
grana zi'e poi ca lo nu djica lo nu cusku da cu so'a roi sanli stali gi'e gasnu
lo nu lo kansa cu jmaji lo sruri be ke'a

ni'o ku'i lo patfu cu nau mutce sirji sanli gi'e dasni lo tinsa je blanu je se
batke ke manfo taxfu noi simsa lo se dasni be lo banxa ke se minde prenu .i
ga'u lo galtu je tinsa karli pe lo kosta cu balni fa lo jdari ke cnebo pilka .i
ni'a lo culno mebri cu pagre fa lo nu cikna je jundi catlu fa lo xekri kanla .i
lo blabi kerfa noi pu kalsa cu nau cnici lo ka komcu ke sirji se ganzu fi lo
carmi je satci .i py bargu renro lo mapku noi bu'u ke'a cu ba'o jivbu lo solji
skari sinxa be la'a lo banxa ku'o lo cpana be lo sfofa pa'o lo kumfa .i py
klama la .gregor. fau lo nu se fanza se flira .i lo jipno be lo kosta cu trixe
.i lo xance cu nenri lo daski be lo palku

ni'o la'a py ji'a sai na djuno lo du'u py ba zukte ma kau .i ku'i py lafti lo
jamfu fe'e co'u lo na'e fadni galtu .i la .gregor. cu manci lo nu tai mutce
barda fa lo cutci cnita .i ku'i la .gregor. cu na stali lo ka cando .i gy co'a
lo pa moi djedi pe lo cnino nu jmive cu djuno lo du'u lo patfu cu jinvi fi gy
fe lo du'u mapti fa lo po'o traji jursa .i gy bajra ca'u lo patfu .i gy sisti
ca lo nu py sisti .i gy di'a sutra muvdu ca lo nu py muvdu .i tai so'i roi
litru lo kumfa se cau lo nu da se jdice fasnu .i la'e di'u na simlu lo ka nu
jersi .i ki'u bo masno litru .i la .gregor. cu stali lo loldi mu'i lo nu gy
terpa lo nu lo patfu cu jinvi lo du'u steci palci fa lo nu gy cpare lo bitmu .a
lo drudi .i zu'u nai la .gregor. bilga lo nu randa jinvi lo du'u gy na ba renvi
fi lo mutce fe lo nu bajra .i ki'u bo gy ca lo nu lo patfu cu pa roi stapa cu
bilga lo nu gasnu lo ci'i nu muvdu

ni'o gy co'a nandu vasxu .i je'u gy pu ji'a na se fepri lo se lacri .i gy ca lo
nu slilu te zu'e lo nu bredi lo nu bajra cu ja'a ru'e ckaji lo ka lo kanla cu
kalri .i gy fau lo nu se cfipu cu pensi no cumki poi drata lo nu bajra .i gy na
ru'e to'e morji lo nu gy ka'e pilno lo bitmu noi ku'i je'u se zunti lo nu ke'a
se balni lo kojna je jipno culno .i ca bo lo ruble se renro cu farlu lo jibni
be gy gi'e gunro lo crane be gy .i ra plise .i lo drata cu zi jersi .i la
.gregor. cu cando ri'a lo nu terpa .i lo nu di'a bajra cu na'e te prali ki'u lo
nu lo patfu ba'o jdice lo du'u renro gunta

ni'o lo patfu cu pu gasnu lo nu culno fa lo daski lo grute noi se krasi lo
grute vasru poi cpana lo lamji jubme .i py renro lo plise ce'o lo plise se cau
lo nu nau do'a nai satci farna troci .i lo cmalu je xunre plise cu gunro lo
loldi tai lo nu se dikca kei gi'e simxu lo ka janli .i pa lo plise noi ruble se
renro cu pencu lo trixe be la .gregor. gi'e ku'i sakli se cau lo nu xrani .i
ku'i lo drata poi zi jersi cu binxo lo jinru be lo trixe be la .gregor. .i gy
djica lo nu di'a binxo lo darno kei tai lo nu da'i lo nu gy cortu cu ba jdika
ca lo nu gy cenba lo ka zvati ma kau .i ku'i gy simsa lo dinko se lasna gi'e
mulno se cfipu preja .i gy ca lo nu ro re'u catlu cu snada lo nu viska lo nu lo
vorme be lo gy kumfa cu binxo lo mulno kalri .i ca'u lo mensi noi krixa cu
bajra cliva fa lo mamta noi dasni lo nenri skaci ki'u lo nu lo mensi cu pu
gasnu lo nu na'e dasni fa lo mamta te zu'e lo nu sabji lo vacri ca lo nu za'o
na'e sanji .i gy viska lo nu lo mamta cu bajra fa'a lo patfu gi'e ca'o ve'a
cirko lo to'e se lasna ke nenri skaci gi'e jai se zunti tu'a ri gi'e farlu lo
cpana be lo patfu gi'e jgari je tagji py to la .gregor. co'a fliba lo nu viska
toi gi'e pikci py fau lo nu lo xance cu kruca simxu ti'a lo stedu kei lo nu py
fraxu curmi lo nu la .gregor. cu jmive


ni'o ci mo'o


ni'o lo jursa ve xrani be la .gregor. noi renvi lo nu cortu ze'a lo masti be li
za'u pa to lo plise cu stali lo ka jinru lo rectu kei tai tu'a lo se viska se
morji ki'u lo nu no da darsi lo nu vimcu toi cu simlu lo ka rinka lo nu morji
fa lo ji'a sai patfu lo du'u la .gregor. to'e ki'u nai lo ca badri jo'u rigni
tarmi cu cmima lo lanzu gi'e .ei na lifri lo nu da tarti tai lo nu gy bradi .i
lo lanzu cu bilga lo nu renvi lo rigni gi'e randa lo funca .i randa po'o .i
zu'u la .gregor. ri'a lo ve xrani cu la'a mo'u cirko lo ka certu lo ka muvdu .i
gy nitcu tai tu'a lo na'e kakne to'e citno lo clani mentu be li so'o lo nu
pagre lo kumfa .i na'e ka'e pensi ji'a sai lo nu cpare lo galtu .i ku'i zu'u
nai gy se cnemu fi lo xlali zenba tcini lo banzu se pleji .i ta'e ca lo vanci
lo vorme be lo ralju kumfa noi gy co'a jundi zgana pu za lo cacra be li re cu
gau binxo lo kalri .i ja'e bo gy fau lo nu vreta bu'u lo gy manku kumfa gi'e na
se viska to'o lo ralju kumfa cu kakne lo nu viska lo lanzu lo se gusni jubme
gi'e tirna lo nu ra casnu kei fau lo nu ro da curmi no'u va'i lo mulno frica be
lo purci tadji

ni'o li'a lo ca nu casnu cu na simsa lo pu zu nu casnu poi la .gregor. bu'u lo
xotli kumfa cu pu ta'e milxe badri pensi ke'a ca lo nu tatpi vreta lo cilmo
milxe ckana .i lo temci cu so'e roi pagre fau lo nu smaji .i lo patfu cu zi
binxo lo sipna bu'u lo stizu ba lo vanci sanmi .i lo mamta jo'u lo mensi cu
simxu lo ka stidi lo nu smaji .i lo mamta noi salpo ni'a lo gusni cu fenso lo
ralci taxfu se va'u lo dasni zarci .i lo mensi noi pu co'a se jibri lo nu vecnu
selfu cu tadni ca lo vanci lo tordu ciska tadji jo'u lo fraso bangu te zu'e lo
nu ju'o cu'i ba za cpacu lo xamgu zmadu jibri .i lo patfu cu su'o roi binxo lo
cikna .i je tai lo nu na djuno lo du'u pu zi sipna cu cusku fi lo mamta fe lu
do mutce fenso ca lo ji'a ca djedi li'u gi'e zi xruti lo ka sipna kei ca lo nu
lo mamta jo'u lo mensi cu simxu lo ka ce'u cisma fa'a ce'u

ni'o lo patfu mu'i lo klesi be lo nu xarnu cu jdari lo nu vimcu lo manfo taxfu
ca lo nu zvati lo zdani .i lo ckana pastu cu na'e se pilno dandu lo genxu ca lo
nu lo patfu cu milxe sipna bu'u lo stizu fau lo nu mulno dasni tai lo nu ge ro
roi bredi lo nu selfu gi kanpe bu'u lo ji'a sai zdani tu'a lo voksa be lo ralju
.i ja'e bo lo manfo taxfu noi ca lo cfari cu xa'o na citno cu co'a binxo lo
to'e jinsa to'e ri'a nai lo nu kurji fa lo mamta jo'u lo mensi .i cafne fa lo
nu la .gregor. ze'a lo mulno vanci cu catlu lo carmi taxfu noi mulno se barna
zi'e noi lo solji skari batke cu ro roi jinsa zi'e noi lo to'e citno nanmu cu
dasni be ke'a sipna fau lo nu na'e kufra mutce gi'e ku'i surla

ni'o lo mamta ca lo nu lo junla cu jarco li pa no cu troci lo nu gasnu se pi'o
lo na'e cladu voksa lo nu lo patfu cu cikna kei gi'e xlura py lo nu klama lo
ckana .i ki'u bo lo cabna cu na me lo jetnu nu sipna poi lo patfu cu nitcu ki'u
lo nu py co'a gunka ti'u li xa pe lo cerni .i ku'i py se kai lo ka xarnu poi se
ckaji py co'a lo nu se minde cu na sisti lo nu stali ze'a lo zmadu lo ka zvati
lo jubme to'e ki'u nai lo nu py ta'e binxo lo sipna .i lo nu nandu troci cu
sarcu lo nu xlura py lo nu canja lo stizu lo ckana .i py to'e mu'i nai lo nu lo
mamta jo'u lo mensi cu na sisti lo nu milxe pante ze'a lo cacra be li fi'u vo
cu masno se desku lo stedu gi'e ralte lo kanla lo ka ganlo kei gi'e na binxo lo
sanli .i lo mamta cu lacpu py lo birka fau lo nu cusku lo xendo valsi .i lo
mensi cu cliva lo se gunka te zu'e lo nu sidju lo mamta .i ku'i la'e di'u na se
jalge ri'i lo patfu .i py zenba lo ka condi jinru lo stizu .i py ca po'o lo nu
lo re ninmu cu jgari py lo cnita be lo janco cu gasnu lo nu kalri fa lo kanla
kei gi'e catlu lo mamta jo'u lo mensi gi'e ta'e cusku lu .oi ti nu jmive .i .oi
ti tadji lo nu surla ca lo mi ro moi djedi li'u .i py se sarji lo re ninmu gi'e
tilju binxo lo sanli tai lo nu py mi'u cu traji lo ka tilju kei lo se bevri be
py .i py curmi lo nu lo ninmu cu bevri py lo vorme noi bu'u ke'a py zbasu lo
sinxa be lo nu py na nitcu ny gi'e kansa no da lo nu di'a klama .i ca bo lo
mamta jo'u lo mensi cu sutra cliva lo te fenso jo'u lo penbi te zu'e lo nu
bajra fa'a lo patfu gi'e za'o sidju py

ni'o ma pe lo lanzu noi se xaksu lo nu gunka zi'e noi randa lo nu tatpi cu ka'e
ponse lo temci poi banzu lo nu kurji la .gregor. .i lo lanzu jdini cu ca'o
jdika .i lo selfu nixli cu co'u se jibri .i lo sidju ninmu noi barda mutce gi'e
bongu ricfu gi'e se kerfa lo blabi je kalsa cu co'a klama ca lo cerni jo'u lo
vanci gi'e gunka lo tilju traji .i lo drata noi se jmina fi lo nu mutce fenso
cu se gunka lo mamta .i ji'a sai lo so'o lanzu jemna noi lo mamta jo'u lo mensi
cu pu gleki dasni ke'a ca lo nu jikca jmaji jo'u lo nu salci zo'u bilga lo nu
vecnu .i la .gregor. cu facki la'e di'u ca lo vanci ra'i lo nu casnu lo jdima
poi se cpacu .i ku'i lo traji se pante cu nu na kakne lo nu cliva lo vi zdani
noi dukse lo ka barda kei lo ca tcini .i mu'i bo na djuno lo du'u ta'i ma kau
gasnu lo nu muvdu fa la .gregor. .i ku'i la .gregor. cu jimpe lo du'u lo nu
jundi gy cu na se steci lo ka fanta lo nu muvdu .i ki'u bo da'i frili fa lo nu
bevri gy se pi'o lo mapti tanxe poi se kevna lo re mei te zu'e tu'a lo vacri .i
lo pa moi be lo nu fanta lo nu lo lanzu cu canja lo zdani cu nu mulno to'e
pacna gi'e si'o lo lanzu cu ba'o se darxi fi lo betri poi dunli no da bu'u lo
girzu be lo lanzu jo'u pendo ckini

ni'o ro se cpedu be lo munje bei lo pindi prenu cu mulno te mansa fi lo lanzu
.i lo patfu cu bevri lo cerni sanmi lo to'e ralju se jibri be lo banxa .i lo
mamta cu sevzi friti se va'u lo taxfu be lo fange prenu .i lo mensi noi se
minde lo te vecnu cu fa'a je to'o bajra ti'a lo vecnu kajna .i ku'i lo ka tsali
pe lo lanzu cu xa'o ba'o se xaksu .i lo trixe ve xrani cu za'u re'u co'a se
cortu la .gregor. tai lo nu pu zi se lifri .i ca bo lo mamta jo'u lo mensi ba
lo nu gasnu lo nu klama fa lo patfu lo ckana cu xruti gi'e mlana cliva lo se
gunka gi'e binxo lo jibni simxu gi'e lamji simxu zutse .i ca bo lo mamta cu
jarco fa'a lo kumfa pe la .gregor. gi'e cusku lu ko gasnu lo nu ganlo fa lo
vorme doi .greten. li'u .i la .gregor. cu za'u re'u zvati lo manku .i ca bo lo
re ninmu cu ne'i nai gasnu lo nu mixre lo ny se klaku kei gi'a po'o stodi catlu
lo jubme se cau lo nu klaku

ni'o la .gregor. cu pagre lo nicte jo'u lo donri se cau nai ru'e lo nu sipna .i
gy su'o roi pensi lo du'u gy ca lo balvi lamji krefu be lo nu lo vorme cu binxo
lo kalri cu fuzme zukte lo cuntu be lo lanzu tai tu'a lo purci .i za'u re'u
to'e canci lo gy menli ba zu lo mutce fa lo ralju jo'u lo krati jo'u lo vecnu
se jibri jo'u lo vecnu cilre jo'u lo se minde nanla poi tordu lo ka gusni ku'o
jo'u lo re ji'i ci drata kagni pendo jo'u lo nurma xotli selfu jo'u lo se prami
je sutra se morji no'u lo te pleji ninmu pe lo mapku zarci zi'e noi gy prami
xlura co junri je ku'i masno bo dukse .i ro da cu to'e canci co kansa lo prenu
poi fange gi'a xa'o to'e se morji .i ku'i ro da se ba'i lo nu sidju gy .a lo gy
lanzu cu bancu lo nu ka'e se pencu .i je la .gregor. ca lo nu da canci cu cinmo
lo ka surla

ni'o ba la'e di'u gy na bredi lo nu se raktu lo lanzu .i po'o gy cinmo lo ka
fengu lo nu mabla se kurji .i gy na kakne lo nu se xanri lo ka'e rinka be lo nu
gy xagji .i ku'i gy platu lo nu ta'i ma kau to'e cliva lo sorcu kumfa gi'e
lebna lo se djica to'e mu'i nai lo nu na sai xagji .i lo mensi se cau lo nu
za'o pensi lo du'u ma kau ka'e kukte la .gregor. cu sutra catke punji ca lo
cerni jo'u lo donri midju pu lo nu klama lo zarci kei se pi'o lo jamfu lo cunso
cidja lo kumfa pe la .gregor. gi'e ba bo vimcu ca lo vanci se pi'o lo lumci
burcu grana va'o lo nu lo cidja cu pu vrusi se zgana gi'a to cafne traji toi na
pu se pencu .i lo nu ganzu lo kumfa cu se zukte co sutra traji .i lo dasri be
lo se to'e jinsa cu preja lo bitmu .i ro da se zvati lo pulce bolci jo'u lo se
to'e jinsa .i la .gregor. ca lo cfari ca lo nu lo mensi cu to'e cliva cu punji
gy lo to'e jinsa traji kojna te zu'e lo nu pante fi my ta'i lo nu tai zvati .i
ku'i ju'o lo nu da'i gy tai stali ze'a lo jeftu be li so'i cu na rinka lo nu lo
mensi cu zenba lo ka xamgu tarti .i my ji'a viska lo se to'e jinsa gi'e ku'i
jdice lo du'u na vimcu

ni'o lo mensi se kai lo ka cortu cinmo ganse noi te cnino fi my zi'e noi su'a
nau se ckaji ro lo se lanzu cu jundi lo nu .ei steci my po'o fa lo ka kurji lo
kumfa pe la .gregor. .i ca da lo mamta cu gasnu lo nu lo kumfa pe la .gregor.
cu lifri lo barda nu lumci noi my snada se pi'o lo djacu co klani be li so'o
bei lo baktu to ku'i lo ji'a cilmo vanbi cu fanza la .gregor. noi preja je
dunku je cando vreta lo sfofa toi .i zi bo ku'i lo mamta cu se sfasa .i lo
mensi ca lo nu sanji ca lo vanci lo se cenba be lo kumfa pe la .gregor. cu
bajra fau lo nu cinmo condi cortu kei fa'a lo ralju kumfa gi'e porpi lo xamsi
be lo se klaku to'e mu'i nai lo nu lo mamta cu galtu xance pikci .i lo rirni to
lo patfu cu suksa binxo lo cikna bu'u lo py stizu toi ca lo cfari cu manci
zgana se cau lo nu kakne lo nu zukte da .i ba bo ry ji'a co'a cinmo .i lo patfu
cu fa'a ri'u pante fi lo mamta fe lo nu na curmi lo nu lo mensi cu kurji lo nu
lumci lo kumfa pe la .gregor. .i py fa'a zu'a krixa cusku fi lo mensi fe lo se
du'u na curmi lo nu za'u re'u lumci lo kumfa pe la .gregor. .i lo mamta cu
troci lo nu bevri fi lo sipna kumfa fe lo patfu noi traji xanka .i ca bo lo
mensi noi desku lo nu klaku cu darxi lo jubme lo cmalu ke ganlo xance .i ca bo
la .gregor.  cu siclu ri'a lo nu curve fengu fi lo nu no da te sidbo fi lo nu
gasnu lo nu ganlo fa lo vorme kei te zu'e lo nu bandu gy lo tai jvinu jo'u lo
tai savru

ni'o lo mensi noi mutce tatpi lo jibri be my cu xa'o na renvi lo nu kurji la
.gregor. tai tu'a lo purci .i ku'i na sarcu fa ga lo nu lo mamta cu basti gi lo
nu la .gregor. cu se cliva .i ki'u bo zvati fa lo sidju ninmu .i lo to'e citno
ninmu noi lo speni pu binxo lo morsi zi'e noi ju'o lo tsali xadni cu sidju ke'a
lo nu renvi lo xlali traji lo clani nu jmive cu na sai se rigni la .gregor. .i
sy ny ca da se cau lo nu jetnu kucli cu cunso gasnu lo nu kalri fa lo vorme be
lo gy kumfa .i je ca lo nu viska gy noi se spaji zi'e noi to'e mu'i nai lo nu
no da jersi cu co'a bajra fa'a je to'o cu stali lo ka sanli gi'e manci fau lo
nu lo birka cu kruca simxu .i sy ny co'a la'e di'u cu na cirko lo cumki poi nu
gasnu lo nu milxe kalri fa lo vorme kei ca lo cerni jo'u lo vanci te zu'e lo nu
catlu lo kumfa pe la .gregor. .i sy ny ca lo cfari cu trina gy fa'a sy ny lo
valsi poi la'a sy ny jinvi lo du'u xendo zi'e no'u mu'a lu ko ti klama doi
slabu ke kalci ke calku cinki li'u .a lu .u'e ko catlu lo slabu ke kalci ke
calku cinki li'u .i la .gregor. cu spuda no da lo tai te trina .i gy cando
stali lo se zvati be gy tai lo nu da'i lo vorme cu na kalri .i .au da minde lo
sidju ninmu lo nu lumci ca ro djedi lo kumfa kei se ba'i lo nu curmi lo nu sy
ny prali claxu fanza gy fi'o djica sy ny .i la .gregor. ca lo pa clira cerni to
lo carmi carvi cu darxi lo canko blaci fi'o se sinxa ju'o cu'i lo zi vensa toi
ca lo nu lo sidju ninmu cu za'u re'u co'a mabla cusku cu binxo lo tai fengu
ja'e lo nu gy carna fa'a sy ny tai lo nu gunta sy ny .i ku'i gy masno je ruble
.i lo sidju ninmu se ba'i lo nu binxo lo terpa cu sa'u lafti lo stizu poi zvati
lo jibni be lo vorme .i sy ny stali fau lo nu lo moklu cu kalri .i li'a platu
lo nu gasnu lo nu ganlo fa lo moklu ca lo po'o nu lo stizu poi se jgari fi lo
xance cu mo'u janli lo trixe be la .gregor. .i lu xu na ranji li'u cu preti fi
sy ny ca lo nu viska lo nu la .gregor. cu xruti carna .i sy ny surla ke xruti
punji lo stizu lo kojna .i la .gregor. cu nau citka ji'i no da .i gy va'o lo
po'o nu cunso klama fo lo lamji be lo cidja cu lebna lo spisa te zu'e lo nu
kelci sy ne'i lo moklu .i gy ralte sy lo nenri be my ze'u lo cacra be li so'o
gi'e so'e roi sputu sy ca lo fanmo .i gy ca lo cfari cu jinvi lo du'u lo nu
citka cu se fanta lo nu badri lo tcini be lo kumfa .i ku'i lo se cenba be lo
kumfa cu zi se panpi gy .i binxo lo tcaci fa lo nu setca fi lo kumfa fe lo
dacti poi na kakne lo nu punji ke'a lo drata se zvati .i nau so'i mei fa lo tai
dacti ki'u lo nu pa lo kumfa be lo zdani cu zasni se vecnu fi lo ci vitke .i lo
ci junri nanmu to la .gregor. cu zgana to'o lo vorme lo nu ro ci da cu flira se
kerfa toi cu jundi lo te ganzu be ge po'o nai lo ra kumfa gi ji'a pi ro lo
zdani .i steci jundi lo te ganzu be lo jukpa kumfa .i ra na renvi tu'a lo te
pilno claxu dacti jo'u ra'u sai lo to'e jinsa .i ji'a ra ba'o bevri lo barda
pagbu be lo ra nilce .i se ki'u bo dukse fa lo so'i dacti poi da na kakne lo nu
vecnu ke'a zi'e poi na djica lo nu renro ke'a .i ro lo tai dacti cu gau muvdu
lo kumfa pe la .gregor. .i go'i fa lo baktu be lo fagri festi be'o jo'u lo
baktu be lo jukpa kumfa festi .i lo sidju ninmu noi ro roi sutra zukte cu renro
fi lo gy kumfa fe ro da poi claxu lo te pilno .i zabna funca fa lo nu la
.gregor. cu so'e roi viska lo dacti jo'u lo po'o xance poi jgari ri .i ju'o
cu'i lo sidju ninmu cu platu lo nu za'u re'u cpacu lo dacti ca lo nu ponse lo
temci jo'u lo cumki .i ja ju'o cu'i platu lo nu pa roi renro ro da lo bartu .i
ku'i je'u ro da stali lo se zvati poi da farlu ke'a ca lo nu se renro ku'o gi'a
muvdu ri'a lo nu la .gregor. cu muvdu fo lo jbini .i ca lo cfari gy tai zukte
bai lo nu no da kunti canlu poi curmi lo nu cpare .i ba bo ku'i gy zenba lo ka
se pluka kei to'e mu'i nai lo nu gy ba lo tai nu litru cu morsi tatpi gi'e
badri gi'e stali ze'a lo cacra be li so'o lo ka cando

ni'o lo vitke cu su'o roi citka lo vanci sanmi bu'u lo ralju kumfa .i se ki'u
bo lo vorme cu stali ca su'o vanci lo ka ganlo .i ku'i la .gregor. cu pluka
randa lo nu da na gasnu lo nu kalri .i ji'a sai gy ca su'o lo vanci poi ca ke'a
lo vorme cu stali lo ka kalri cu na se prali fi la'e di'u gi'e vreta se cau lo
nu lo lanzu cu zgana kei lo manku traji kojna be lo kumfa .i ku'i ca lo pa
krefu lo sidju ninmu cu snuti curmi lo nu kalri fa lo vorme be lo ralju kumfa
.i lo vorme cu stali lo ka kalri ca lo ji'a sai nu ge lo vitke cu to'e cliva gi
gau cikna fa lo gusni .i ra zutse lo stuzi poi bu'u ke'a pu citka fa lo patfu
jo'u lo mamta jo'u la .gregor. .i ra to'e polje lo boxfo gi'e jgari lo dakfu
jo'u lo forca lo xance .i zi bo to'e canci pa'o lo vorme fa lo mamta noi bevri
lo palne be lo rectu .i ba bo go'i fa lo mensi noi bevri lo palne be lo patlu
.i lo cidja cu danmo dirce .i lo vitke cu salpo ga'u lo crane palne tai lo nu
djica lo nu lanli pu lo nu citka .i je'u lo nanmu poi zutse lo midju zi'e noi
simlu lo ka traji lo ka catni kei lo ci mei cu katna lo spisa be lo rectu bu'u
lo palne te zu'e lo nu cipra lo ka ranti banzu gi'e na nitcu lo nu xruti se
benji fi lo jukpa kumfa .i lo nu cipra cu mansa ra .i lo mamta jo'u lo mensi
vu'o noi pu zgana ro da fau lo nu xanka cu co'a cisma gi'e condi vasxu

ni'o lo lanzu cu citka bu'u lo jukpa kumfa .i ku'i lo patfu pu lo nu klama lo
nenri be lo jukpa kumfa cu klama lo ralju kumfa gi'e pa roi salpo rinsa fau lo
nu jgari lo mapku lo xance kei gi'e litru lo sruri be lo jubme .i lo vitke cu
binxo lo sanli gi'e to'e cladu bacru da fa'a lo vy creka karli .i vy ca lo nu
xa'o kansa no da cu citka fau lo nu na ru'e traji smaji .i la .gregor. cu se
cizra lo vrici sance be lo nu citka .i lo nu lo denci cu marxa cu so'i roi se
tirna tai lo nu vy djica lo nu jarco fi la .gregor. fe lo nu ge da nitcu lo
denci lo nu citka gi lo ji'a sai melbi traji xedja cu na xamgu basti lo denci
.i lu ku'i mi na xagji sei la .gregor. fi gy se raktu cusku .i ku'i mi djica lo
tai cidja .i .oi lo vitke cu citka .i je mi morsi binxo li'u

ni'o ca lo mi'u vanci cu sance lo jgita noi la .gregor. na morji lo nu tirna ca
lo temci .i lo vitke cu xa'o ba'o citka .i lo midju cu to'e setca lo karni gi'e
dunda lo papri ro lo re drata .i lo ci mei cu tcidu gi'e sigja vasxu fau lo nu
vreta zutse .i vy ca lo nu lo jgita cu co'a se sance cu jundi tirna .i vy binxo
lo sanli gi'e smaji klama lo vorme be lo rinsa kumfa .i bu'u lo vorme lo vitke
cu stali lo ka cando je sanli gi'e tagji simxu .i ju'o da to'o lo jukpa kumfa
cu tirna vy .i ki'u bo lo patfu cu krixa lu xu fanza lo io nanmu fa lo zgike .i
ka'e zi sisti lo nu kelci li'u .i lu dukti sei lo midju nanmu cu cusku .i xu lo
io citno ninmu cu djica lo nu klama mi'a gi'e kelci bu'u lo vi kumfa noi mutce
zmadu fi lo ka kufra gi'e pluka li'u .i lu li'a go'i li'u cu krixa se cusku lo
patfu tai lo nu py mi'u cu kelci lo jgita .i lo nanmu cu xruti lo kumfa gi'e
denpa .i ba zi bo to'e cliva fa lo patfu noi bevri lo zbepi ku'o jo'u lo mamta
noi bevri lo zgike papri ku'o jo'u lo mensi noi bevri lo jgita .i lo mensi cu
surla gasnu lo nu bredi fa lo ro se nitcu be fi lo nu kelci .i lo rirni noi pu
no roi zasni vecnu lo kumfa gi'e ja'e bo dukse lo ka clite ri'i lo vitke cu na
darsi lo nu zutse lo stizu poi se ponse ry mi'u .i lo patfu cu se sarji lo
vorme fau lo nu punji lo pritu xance lo jbini be lo re batke be lo se lasna
kosta .i lo mamta cu te friti lo stizu pa lo nanmu .i my curmi lo nu lo stizu
cu stali lo se zvati poi lo nanmu cu cunso punji ra ke'a .i se ki'u bo my stali
lo ka zutse bu'u lo sepli kojna

ni'o lo mensi cu co'a kelci .i lo patfu jo'u lo mamta to'o lo se zvati cu jundi
lo xance nu muvdu .i la .gregor. noi se trina lo zgike cu milxe klama lo crane
.i lo stedu be gy cu xa'o zvati lo ralju kumfa .i gy ja'a ru'e se cizra lo nu
ca lo zi temci cu na clite pensi lo drata .i gy ca lo purci cu jgira lo nu
clite pensi .i .ei da'i la'e di'u mi'u cu nau mukti fi gy fe lo nu sevzi mipri
.i ki'u bo gy mulno se gacri lo pulce ri'a lo nu lo pulce cu kuspe lo gy kumfa
gi'e vofli fa'a ro da ri'a lo cmalu traji nu muvdu .i gy cpana be lo trixe jo'u
mlana be'o bevri fi ro da fe lo cilta jo'u lo kerfa jo'u lo cidja festi .i gy
dukse lo ka na'e kurji ro da kei lo nu gy gunro lo trixe gi'e lumci mosra gy lo
loldi gacri tai lo nu gy pu zukte so'i roi ro djedi .i gy to'e mu'i nai lo tai
tcini cu nau na ckeji lo nu muvdu lo crane fo lo jinsa traji loldi be lo ralju
kumfa

ni'o zu'u nai no da jundi gy .i lo lanzu cu mulno se cokcu lo zgike be lo jgita
.i si'a nai lo vitke noi ca lo cfari fau lo nu lo xance cu nenri lo daski cu
dukse jibni lo trixe be lo zbepi pe lo mensi tai lo nu da'i kakne lo nu tcidu
lo zgike papri zi'e noi ju'o ru'a tai fanza lo mensi cu zi klama fau lo nu ge
xadba voksa tavla gi lo stedu cu salpo kei lo canko noi vy stali ke'a ca lo nu
lo patfu cu se raktu zgana vy .i je'u vy mutce simlu lo ka na se mansa fi lo pu
se sruma poi nu tirna lo melbi ja zdile zgike be lo jgita .i vy simlu lo ka
tatpi lo se tigni gi'e curmi lo nu fanza vy kei mu'i lo po'o nu clite .i lo
tadji be lo nu dirce fa'a lo galtu lo sigja danmo pa'o lo moklu jo'u lo nazbi
cu sinxa lo nu mutce xanka .i ku'i lo mensi cu tai certu kelci .i lo flira cu
salpo fa'a lo mlana .i lo kanla cu jundi je badri jersi lo tonga lerfu .i la
.gregor. cu litru lo milxe zmadu .i gy ralte lo stedu lo lamji be lo loldi te
zu'e lo nu ju'o cu'i penmi simxu fa lo nu catlu .i .oi xu gy xa'o me lo danlu
poi cinmo ri'a lo zgike .i simlu fi gy fe lo ka gy te jarco lo dargu be lo na'e
slabu je se djica cidja .i gy jdice lo du'u binxo lo jibni be lo mensi gi'e
lacpu fi lo skaci gi'e tai gasnu lo nu my jimpe lo du'u my zifre lo nu klama
fi'o kansa lo jgita lo nenri be lo gy kumfa .i ki'u bo no da kakne lo nu cnemu
my lo zgike kei tai lo se djica be gy .i gy djica lo nu no roi curmi lo nu my
cliva lo gy kumfa kei ze'a do'a nai lo nu gy jmive .i da'i lo to'e melbi tarmi
be gy cu pa re'u pilno xamgu .i gy djica lo nu zvati ca pa da lo ro vorme be lo
gy kumfa gi'e renro gy lo gunta be gy .i ku'i da'i .ei lo mensi cu stali gy ge
nai bai ku gi fi'o djica my .i .ei my lamji be gy zutse lo sfofa gi'e gasnu lo
nu salpo fa lo kerlo fa'a gy .i gy djica lo nu gasnu lo nu my djuno lo du'u ge
gy pu jdari platu lo nu benji my lo zgike ckule gi gy ca lo pu zi xriso jbena
detri to la'a lo xriso jbena detri cu xa'o purci toi va'o lo nu da'i lo betri
na pu kruca lo gy se litru cu da'i cusku fi ro da se cau lo nu se raktu lo te
spuda .i da'i lo mensi ba lo nu tirna la'e di'u cu spoja lo cinmo se klaku .i
da'i la .gregor. cu lafti gy fa'a lo janco be my gi'e cinba my lo cnebo noi
co'a lo nu my se jibri lo zarci cu lunbe se cau lo dasri ja jadni

ni'o lu doi io nanmu po'u la .samsas. li'u cu krixa se cusku lo midju nanmu lo
patfu .i my jarco se pi'o lo degji se cau lo nu jmina lo valsi kei lo farna be
la .gregor. noi masno litru .i lo jgita cu binxo lo smaji .i ca lo cfari lo
midju vitke cu cisma fa'a lo ri pendo fau lo nu gasnu lo nu muvdu fa lo stedu
.i ba bo ra catlu la .gregor. .i lo patfu cu jinvi lo du'u lo nu gasnu lo nu
surla fa lo vitke cu sarcu zmadu lo nu to'e trina la .gregor. .i to'e ki'u nai
bo ge vy na sai xanka gi la .gregor. cu simlu lo ka zmadu lo jgita lo ka zdile
vy .i py sutra fa'a vy gi'e troci fau lo nu lo birka cu preja kei lo nu catke
vy fa'a lo vy kumfa gi'e ca bo rivbi se pi'o lo py xadni lo nu vy kakne lo nu
viska la .gregor. .i je'u vy binxo lo milxe fengu be ga lo se tarti be lo patfu
gi lo nu co'a sanji lo nu vy se cau lo nu djuno cu pu xabju lo lamji be lo tai
me la .gregor. .i vy minde cpedu lo ve ciksi lo patfu gi'e lafti lo birka gi'e
na'e surla lacpu lo vy flira kerfa gi'e mutce masno klama fa'a lo tirxe lo vy
kumfa .i ca bo lo mensi cu bancu lo nu cfipu poi my farlu ke'a ca lo nu tai
suksa sisti tu'a lo zgike .i my frati ba lo nu ze'i jgari lo jgita jo'u lo se
jgita lo to'e tinsa xance gi'e ze'i catlu lo zgike papri tai lo nu za'o kelci
.i my punji lo tutci lo tuple be lo mamta noi za'o zutse lo stizu fau lo nu
nandu vasxu gi'e vlile se desku lo fepri .i lo mensi cu bajra fa'a lo lamji
kumfa noi lo vitke cu sutra zenba lo ka binxo lo jibni be ke'a ri'a lo nu na
sisti fa lo patfu .i za'a bai lo certu xance be lo mensi lo ckana gacri jo'u lo
kicne cu vofli fa'a lo galtu gi'e se ganzu .i my pu lo nu lo nanmu cu to'e
cliva lo kumfa cu mo'u ganzu lo ckana gi'e na'e se zgana klama lo bartu .i lo
patfu cu simlu lo ka tai se jitro lo ka xarnu kei ja'e lo nu to'e morji lo nu
sinma poi je'u py dejni ke'a lo vitke .i py catke po'o gi'e catke co'u lo nu
ca'u lo vorme be lo kumfa lo midju nanmu cu lindi tikpa lo loldi gi'e ta'i
dicra lo patfu .i lu ca'e mi gasnu lo nu do djuno sei lo midju nanmu cu cusku
be fau lo nu lafti lo xance gi'e catlu sisku lo mamta jo'u lo mensi se'u lo
du'u mi mu'i lo rigni tcini poi vanbi lo vi zdani jo'u lo vi lanzu sei ca ku lo
midju nanmu fo lo loldi cu jdice sputu se'u cu nau sa'e cliva lo kumfa .i .ai
li'a mi pleji no da do tu'a lo djedi poi mi pu xabju ti .i si'a nai mi ba pensi
lo du'u xu kau mi na flalu cpedu fi do fe da noi frili se jicmu li'u .i lo
midju nanmu cu co'u cusku gi'e catlu lo crane tai lo nu denpa da .i je'u lo re
pendo cu zi jmina lo di'e valsi .i lu mi ji'a nau cliva lo kumfa li'u .i ba
la'e di'u lo midju nanmu cu jgari lo vorme batke gi'e darxi gasnu lo nu ganlo
fa lo vorme

ni'o lo patfu cu desku klama gi'e pencu lo vacri lo xance fa'a lo stizu gi'e
sevzi curmi lo nu farlu ri .i py simlu lo ka binxo lo bredi be lo tcaci nu ze'i
vanci sipna .i ku'i lo nu condi salpo fa lo stedu noi ke'a dandu tai lo nu no
da sarji ke'a cu jarco lo nu py na sai sipna .i la .gregor. cu vreta fau lo nu
ro roi smaji kei lo se zvati poi lo vitke pu facki gy ke'a .i ge lo nu gy badri
lo nu fliba lo se platu gi ji'a ju'o cu'i lo nu gy ruble ri'a lo nu xagji poi
gy lifri ke'a cu fanta lo nu gy muvdu .i gy ji'u terpa lo nu ba zi farlu gy fa
lo jursa carvi .i je gy denpa .i gy na se spaji lo ji'a sai sance be lo jgita
noi ke'a pa'o lo desku degji be lo mamta cu farlu fi lo tuple be ri gi'e cupra
lo cladu savru

ni'o lu doi dirba rirni sei lo mensi fau lo nu darxi lo jubme tai lo nu cfari
sinxa cu cusku .i ti na ka'e ranji tai ti .i ju'o cu'i do na sanji .i mi ku'i
ja'a sanji .i mi na djica ca'u lo vu danlu lo nu bacru lo cmene be lo bruna be
mi .i ja'o mi cusku di'e po'o .i .e'i mi'o troci lo nu vimcu tu mi'o .i mi'o pu
zukte ro remna cumki lo nu kurji tu gi'e to'e fapro tu .i pe'i no da kakne lo
nu sfasa cusku fi mi'o li'u .i lu do pa roi je pa ki'o roi drani li'u cu se
cusku lo patfu fa'a lo nenri be ri .i lo mamta noi za'o claxu lo banzu vacri cu
co'a to'e cladu kafke fa'a lo xance poi crane lo moklu ku'o fau lo nu fenki
frumu se pi'o lo kanla .i lo mensi cu bajra fa'a lo mamta gi'e sarji lo mabru
.i lo patfu cu simlu lo ka jinru lo nu pensi .i py ri'a lo valsi pe lo mensi cu
sanli zutse .i py kelci lo mapku noi jbini lo palta noi ke'a co'a lo sanmi pe
lo vitke cu za'o cpana lo jubme .i py ru'i nai catlu la .gregor. noi ca'o smaji

ni'o lu .e'i mi'o troci lo nu vimcu tu mi'o li'u cu se cusku lo mensi lo po'o
patfu .i lo mamta ri'a lo nu kafke cu tirna no da .i lu ba'a tu ba catra lo re
do .i da va'o lo nu tai nandu gunka tai lo nu mi'o gunka cu na kakne lo nu ji'a
renvi bu'u lo zdani lo cimni se dunku .i mi ji'a na kakne lo nu za'o renvi li'u
.i my co'a tai vlile klaku ja'e lo nu lo se klaku cu farlu lo flira be lo mamta
.i lo mensi cu zmiku pilno lo xance lo nu gau sudga

ni'o lu doi verba sei lo patfu cu kecti je jimpe cusku .i mi'o kakne lo nu
zukte ma li'u

ni'o ku'i lo mensi cu crepu lo janco tai lo sinxa be lo jenca poi ke'a ca lo nu
my klaku cu jitro my fi'o dukti lo nu pu darsi .i lu va'o lo nu da'i tu jimpe
li'u cu se cusku lo patfu se pi'o lo xadba preti tonga .i lo mensi fau lo nu
klaku cu vlile gasnu lo nu muvdu fa lo xance fi'o se sinxa lo nu na kakne lo nu
pensi ji'a sai la'e di'u .i lu va'o lo nu da'i tu jimpe li'u cu za'u re'u se
cusku lo patfu .i py gasnu lo nu ganlo fa lo kanla kei gi'e gasnu lo nu me py
ji'a moi fa lo me lo mensi moi nu birti lo du'u la'e di'u na cumki .i lu va'o
la'e di'u cu da'i cumki fa lo nu snada lo nu tugni tu .i ku'i y li'u

ni'o lu .e'i tu cliva sei lo mensi cu krixa cusku .i la'e di'u po'o cumki doi
patfu .i .ei do cliva po'o lo si'o tu me la .gregor. .i lo nu ze'u krici la'e
di'u cu jetnu betri mi'o .i ku'i ta'i ma cumki fa lo nu tu me la .gregor. .i tu
va'o lo nu da'i me la .gregor. cu da'i pu zu jimpe lo du'u na cumki fa lo nu
kansa fa lo prenu lo tai danlu lo nu jmive .i da'i tu cliva fi'o djica tu .i mi
xa'o na se bruna gi'e ku'i kakne lo nu di'a jmive kei gi'e ralte lo virnu se
morji .i ku'i lo vi mabla danlu cu jersi mi'o gi'e to'e trina lo vitke gi'e
li'a djica lo nu tu binxo lo ponse be pi ro lo zdani gi'e curmi lo nu mi'o
pagre lo nicte bu'u lo klaji .i ju'i patfu sei my suksa krixa .i ii tu za'u
re'u co'a co'e li'u .i lo mensi fau lo nu xalni poi mulno na'e se jimpe la
.gregor. cu cliva lo ji'a sai mamta gi'e sevzi renro to'o lo stizu tai lo nu
rigni mleca fa lo nu cirko lo mamta kei lo nu stali lo jibni be la .gregor. .i
lo mensi cu sutra klama lo trixe be lo patfu noi se fanza lo se tarti be gy
gi'e binxo lo sanli gi'e lafti lo birka te zu'e lo nu bandu lo mensi

ni'o ku'i la .gregor. cu na sai platu lo nu gasnu lo nu da terpa .i steci go'i
tu'a lo mensi .i gy co'a carna po'o te zu'e lo nu xruti lo kumfa .i la'e di'u
cu jundi trina ki'u lo nu gy se ja'e lo gy bilma tcini cu nitcu fi lo nu tai
nandu carna kei fe lo nu pilno lo stedu noi gy so'i roi lafti ke'a gi'e darxi
lo loldi ke'a .i gy sisti gi'e catlu lo sruri .i lo gy vrude se platu cu simlu
lo ka se jimpe .i lo nu terpa cu pu ze'i zasni .i ro da nau badri je smaji
catlu .i lo mamta cu vreta lo stizu fau lo nu lo tuple cu preja gi'e tagji
simxu .i lo kanla cu na'e ru'e ganlo ri'a lo nu traji lo ka tatpi .i lo patfu
jo'u lo mensi cu lamji simxu zutse .i lo mensi cu ba'o punji lo birka lo sruri
be lo cnebo be lo patfu .i lu ju'o cu'i mi nau kakne lo nu carna li'u cu se
pensi la .gregor. noi za'u re'u co'a zukte .i gy na kakne lo nu rivbi lo nu
tatpi cmoni ri'a lo nu nandu troci .i gy bilga lo nu so'o roi surla

ni'o zu'u nai no da troci lo nu gy sutra .i curmi lo nu gy zukte lo se djica .i
gy ca lo nu mo'u carna cu zi co'a xruti klama fo lo sirji .i gy manci lo barda
te sepli be gy bei lo kumfa gi'e na jimpe lo du'u ta'i ma kau fau lo nu tai
ruble cu pu zi litru lo mintu dargu se cau lo nu sanji .i gy stodi jundi lo nu
sutra litru .i gy ja'a ru'e sanji lo nu no valsi .e no se bacru be lo lanzu cu
fanza gy

ni'o gy ca lo nu xa'o zvati lo vorme cu gasnu lo nu carna fa lo stedu .i na'e
mulno go'i ki'u lo nu gy ganse lo nu lo cnebo cu tinsa binxo .i ku'i gy ja'a
viska lo nu no da za'o cenba .i lo po'o mensi cu pu binxo lo sanli .i lo ro moi
nu gy catlu cu satre lo mamta noi uo condi sipna

ni'o ba lo nu gy klama lo nenri be lo kumfa cu zi binxo fa lo vorme lo ganlo se
pi'o lo ckiku .i lo suksa savru poi se cupra ti'a la .gregor. cu tai se terpa
gy ja'e lo nu lo cmalu tuple be gy cu se polje .i me lo mensi fa lo pu tai
sutra .i my pu stali lo ka sanli tu kei gi'e denpa gi'e sutra plipe lo crane .i
la .gregor. na tirna ji'a sai lo nu my klama .i my krixa zo uo fa'a lo rirni ca
lo nu pilno lo ckiku

ni'o lu nau mo li'u cu preti fi la .gregor. gy fau lo nu catlu lo sruri va'o lo
manku .i gy zi facki lo du'u gy xa'o na kakne lo nu muvdu .i gy na se cizra .i
simlu lo ka na'e rarna kei fa lo nu gy co'u lo cabna cu ja'a ze'a kakne lo nu
muvdu se pi'o lo cmalu tuple .i ji'a gy lifri lo milxe pluka .i je'u gy cortu
pi ro lo xadni .i ku'i lo nu cortu cu simlu lo ka zenba je zenba lo ka ruble
kei gi'e mulno canci ca lo fanmo .i gy xa'o ja'a ru'e ganse lo trixe ke fusra
plise jo'u lo sruri ve xrani vu'o noi se gacri lo xutla pulce .i gy prami je
cinmo pensi lo lanzu be gy .i lo gy se jinvi poi du'u .ei gy canci cu zmadu
ji'a sai lo me lo mensi moi lo ka jdice jdari .i gy stali lo tcini poi nu panpi
je cando pensi ku'o co'u lo nu lo junla pe lo galtu dinju cu sance jarco li ci
pe lo cerni murse .i gy za'o jmive ca lo nu co'a donri ti'a lo canko blaci .i
ba bo fi'o na djica gy ge lo stedu cu farlu lo loldi gi lo nazbi kevna cu te
jetce lo ro moi ke vasxu se cmoni

ni'o ca lo clira cerni lo sidju ninmu cu to'e cliva to sy ny ri'a lo nu tsali
je sutra kei to'e ri'a nai lo nu so'i roi te cpedu lo nu rivbi cu tai darxi lo
vorme ja'e lo nu co'a lo nu sy ny to'e cliva cu na'e cumki bu'u pi ro lo zdani
fa lo nu da sipna toi gi'e sanji ca lo cfari no na'e fadni ca lo tcaci je tordu
nu vitke la .gregor. .i sy ny jinvi lo du'u gy tai cando vreta te zu'e lo nu
tcica fi lo nu gy cinmo cortu .i sy ny jinvi lo du'u gy mulno jimpe ro da .i sy
ny cu ca'o snuti jgari lo clani burcu lo xance gi'e troci lo nu pilno ra lo nu
satre la .gregor. to'o lo vorme .i sy ny cu snada no da ta'i la'e di'u gi'e
binxo lo fengu gi'e milxe tunta la .gregor. .i sy ny ca lo nu ba'o gasnu se cau
lo nu gy fapro kei lo nu gy muvdu cu jundi gy .i sy ny ca lo nu sanji lo jetnu
tcini cu gasnu lo nu mutce kalri fa lo kanla kei gi'e siclu fa'a lo sevzi nenri
gi'e ku'i na ze'u stali .i sy ny gasnu lo nu mulno kalri fa lo vorme be lo
kumfa kei gi'e cladu voksa krixa fa'a lo manku lu ju'i do'u tu spofu .i vu
mulno spofu li'u

ni'o lo speni simxu po'u la .samsas. cu binxo lo zutse be lo ckana gi'e nitcu
lo nu bancu lo jenca poi se rinka lo sidju ninmu kei pu lo nu co'a jimpe lo
notci be fi sy ny .i ba bo lo nanmu fa'u lo ninmu vu'o po'u la .samsas. cu
sutra cliva lo ckana lo vo'a mlana .i lo nanmu po'u la .samsas. cu punji lo
ckana gacri lo janco .i lo ninmu po'u la .samsas. cu dasni lo sipna creka .i
tai klama lo nenri be lo kumfa pe la .gregor. .i ca bo binxo lo kalri fa lo
ji'a vorme be lo ralju kumfa noi bu'u ke'a cu sipna fa la .greten. co'a lo nu
lo vitke cu to'e cliva .i ra mulno dasni tai lo nu na pu sipna .i lo blabi
flira be ra cu simlu lo ka jarco lo nu jetnu fa la'e di'u .i lu xu morsi li'u
cu se cusku lo ninmu po'u la .samsas. .i ny lafti lo kanla fa'a lo sidju ninmu
fau lo nu preti se flira to'e ki'u nai lo nu ny mi'u kakne lo nu cipra lo jetnu
.i ji'a sai ny kakne lo nu sanji se cau lo nu cipra lo jetnu .i lu ia sai li'u
se cusku lo sidju ninmu noi te zu'e lo nu jarco cu catke lo morsi xadni be la
.gregor. se pi'o lo lumci burcu ve'a lo vajni fa'a lo mlana .i lo ninmu po'u la
.samsas.  cu muvdu tai lo nu da'i djica lo nu dicra lo lumci burcu .i ku'i na
dicra .i lu uo sei lo nanmu po'u la .samsas. cu cusku .i mi'o nau kakne lo nu
ckire lo cevni li'u .i ny kruca sinxa zukte .i lo ci ninmu cu jersi lo mupli .i
la .greten. noi na co'u catlu lo morsi xadni cu cusku lu ua tu cinla .i tu ze'u
pu citka no da .i lo cidja cu na'e cenba co'a lo nu dunda kei co'u lo nu lebna
li'u .i je'u lo xadni be la .gregor cu mulno plita je sudga .i la'e di'u cu nau
se jundi ca lo nu ge ra na se lafti lo cmalu tuple gi no drata cuntu cu trina
lo nu catlu

ni'o lu doi .greten. ko klama lo mi'a kumfa li'u cu se cusku lo ninmu po'u la
.samsas. zi'e noi milxe badri cisma .i la .greten. cu jersi lo rirni fa'a lo
sipna kumfa se cau nai lo nu catlu lo morsi xadni .i lo sidju ninmu cu gasnu lo
nu ganlo fa lo vorme gi'e mulno kalri fa lo canko .i lo milxe glare to'e ki'u
nai lo nu clira cerni cu kansa lo lenku vacri lo nu mixre .i fanmo lo masti
po'u li ci

ni'o lo ci vitke cu cliva lo ri kumfa gi'e manci catlu lo sruri fau lo nu sisku
lo cerni sanmi .i da to'e morji vy .i lu lo cerni sanmi cu zvati ma li'u cu
preti se cusku lo midju nanmu lo sidju ninmu se pi'o lo fengu voksa .i ku'i lo
sidju ninmu cu punji lo degji lo moklu gi'e sutra je smaji jarco lo xance sinxa
lo nanmu te zu'e lo nu ny klama lo kumfa pe la .gregor. .i ny klama gi'e stali
lo ka sanli fau lo nu lo xance cu nenri lo daski be lo ny milxe xaksu kosta .i
ny sruri lo morsi xadni bu'u lo mulno se gusni kumfa pe la .gregor.

ni'o lo vorme be lo sipna kumfa cu binxo lo kalri .i je lo nanmu po'u la
.samsas. cu to'e canci fau lo nu dasni lo manfo taxfu .i lo speni cu jgari lo
birka .i je lo tixnu cu jgari lo drata birka .i ro da milxe klaku .i la
.greten. cu so'o roi punji lo flira lo birka be lo patfu .i lu ko zi cliva lo
zdani be mi li'u cu se cusku lo nanmu po'u la .samsas. .i ny jarco lo farna be
lo vorme se cau lo nu to'e jgari lo ninmu .i lu do djica lo nu cusku ma li'u cu
xadba jenca se cusku lo midju nanmu noi milxe tcica cisma .i lo re drata cu
ru'i mosra lo xance lo drata xance bu'u lo trixe be lo xadni tai lo nu kanpe lo
banli nu damba poi ba te prali ra .i lu mi djica lo nu cusku lo se cusku be mi
li'u cu spuda se cusku lo nanmu po'u la .samsas. fau lo nu kansa be lo ninmu
be'o klama lo midju vitke .i ri ca lo cfari cu stali gi'e smaji gi'e catlu lo
loldi tai lo nu ganzu da lo cnino bu'u lo stedu .i lu ja'o mi'a cliva li'u cu
se cusku lo midju vitke .i ri lafti lo kanla fa'a lo nanmu po'u la .samsas. tai
lo nu suksa cumla gi'e cpedu ji'a sai lo nu ny curmi lo nu jdice la'e di'u .i
lo nanmu po'u la .samsas. cu so'o roi zanru jarco po'o fau lo nu mutce kalri
kanla .i ba bo lo midju vitke cu barda stapa klama lo rinsa kumfa .i lo re
pendo cu ze'a pu tirna fau lo nu lo xance cu mulno cando .i ra nau plipe ti'a
lo midju vitke tai lo nu terpa lo nu lo nanmu po'u la .samsas. ba purci ra lo
ka klama lo nenri be lo rinsa kumfa kei gi'e fanta lo nu ra lamji lo gidva be
ra .i bu'u lo rinsa kumfa lo ci mei cu lebna lo mapku lo te dandu gi'e to'e
setca lo grana lo grana vasru gi'e smaji ke sinma salpo gi'e cliva lo zdani .i
lo nanmu po'u la .samsas. fau lo nu na'e lacri noi claxu lo krino tai lo nu ba
se jarco cu klama lo bartu fi'o se kansa lo re ninmu fe lo serti tsina gi'e se
sarji lo serti garna gi'e viska lo nu lo ci mei cu masno je ku'i stodi klama lo
cnita fo lo clani serti .i lo nanmu bu'u ro loldi cu canci lo trixe be lo kruvi
gi'e ba zi za'u re'u to'e canci .i ra ca lo nu zenba lo ka cnita cu jdika lo ka
cinri lo lanzu .i lo nanmu po'u la .samsas. jo'u lo re ninmu ca lo nu lo rectu
vecnu noi lo se bevri cu cpana lo stedu be ke'a cu binxo lo crane lamji be lo
ci nanmu gi'e ba bo kruca ri gi'e za'o klama lo gapru cu cliva lo serti tsina
gi'e xruti lo zdani tai lo nu binxo lo na se raktu

ni'o lo lanzu cu jdice lo du'u pilno lo donri lo nu surla gi'e pluka litru .i
ra ge po'o nai pu jerna lo nu denpa fo lo nu gunka gi ji'a sai traji lo ka
nitcu .i ja'e bo ra zutse re'o lo jubme gi'e ciska lo krinu notci .i lo nanmu
po'u la .samsas. cu te notci fo lo ri ralju .i lo ninmu po'u la .samsas. cu
go'i fo lo nanmu poi ke'a dunda lo se gunka ra .i la .greten. cu go'i fo lo
ponse be lo zarci .i ca lo nu ciska kei lo sidju ninmu cu klama lo nenri te
zu'e lo nu cusku lo se du'u sy ny cliva ki'u lo nu mo'u gunka lo me lo cerni
moi .i lo ci ciska cu sinxa zanru po'o ca lo cfari se cau lo nu catlu lo gapru
.i ra ca lo nu lo sidju ninmu na jarco lo nu cliva cu catlu lo gapru fau lo nu
fengu .i lu ma fasnu li'u cu preti se cusku lo nanmu po'u la .samsas. .i lo
sidju ninmu cu ca'o stali lo ka sanli lo lamji be lo vorme .i za'a sy ny djica
lo nu gasnu lo nu djuno fa lo lanzu fi lo banli se snada .i ku'i da'i sy ny ba
zukte la'e di'u va'o lo po'o nu sy ny ve preti lo mulno tcila .i lo cmalu ke
strutione pimlu poi na'e ru'e sirji cpana lo sy ny mapku zi'e noi co'a lo nu sy
ny co'a selfu cu fanza lo nanmu po'u la .samsas. cu milxe slilu fa'a ro da .i
lu do io djica ma li'u cu preti se cusku lo ninmu po'u la .samsas. noi traji lo
ka sinma lo sidju ninmu kei lo ro ci da .i lu .u'a sei lo sidju ninmu noi lo nu
clite cisma cu fanta lo nu za'o tavla cu cusku .i do na nitcu lo nu se raktu lo
nu ta'i ma kau vimcu lo dacti pe lo lamji .i ro da ba'o se cikre li'u .i lo
ninmu po'u la .samsas. ge'u jo'u la .greten. cu za'u re'u salpo fa'a lo xatra
tai lo nu djica lo nu di'a ciska .i lo nanmu po'u la .samsas. zi'e noi sanji lo
nu lo sidju ninmu cu djica lo nu co'a skicu lo ro tcila cu jdice fanta fau lo
nu lo xance cu preja .i lo nu sy ny na kakne lo nu gasnu lo nu djuno cu rinka
lo nu sy ny morji lo nu sy ny mutce sutra nitcu .i sy ny cinmo cortu krixa lu
co'o ro do li'u gi'e fengu carna gi'e cliva lo zdani fau lo nu jursa darxi
gasnu lo nu mulno fa lo vorme

ni'o lu .ai ca lo zi nicte tu co'u se jibri li'u cu se cusku lo nanmu po'u la
.samsas. .i ku'i ny se spuda ge nai lo speni gi nai lo tixnu ki'u lo nu lo
sidju ninmu cu simlu lo ka dicra lo nu panpi poi pu zi se cpacu .i lo re ninmu
cu binxo lo sanli gi'e klama lo canko gi'e stali ri fau lo nu simxu lo ka jgari
lo birka .i lo nanmu po'u la .samsas. cu zutse carna fa'a lo re ninmu gi'e ze'i
smaji zgana ri gi'e ba bo jundi cpedu cusku lu .e'e ko ti klama .i ko to'e
morji lo purci gi'e xendo mi li'u .i lo ninmu cu zi tinbe gi'e bajra fa'a lo
nanmu po'u la .samsas. gi'e satre gi'e sutra lo nu mo'u ciska lo xatra

ni'o ba la'e di'u lo ci mei cu kansa simxu cliva lo zdani tai lo nu ze'a lo
masti be li so'i cu na zukte .i ra klama lo nurma no'u lo bartu be lo tcadu fu
lo trene .i lo se trene poi ra po'o zutse ne'i ke'a cu mulno se gusni fi lo
glare solri .i ra kufra zvati lo stizu gi'e casnu lo ka'e se kanpe pe lo balvi
.i ra jdice lo du'u lo cuntu ca lo nu jibni lanli cu na sai xlali .i lo ci
jibri noi je'u ra na pu simxu lo ka te preti ke'a cu mutce xamgu gi'e zabna
nupre .i ku'i li'a ju'o lo tcini cu ba zi zenba lo ka xamgu kei lo barda ca lo
nu ra cenba lo ka se zdani .i ra djica lo nu muvdu lo cmalu je to'e kargu zmadu
zdani poi ku'i zmadu fi lo ka xamgu stuzi zi'e poi ra'u zmadu fi lo ka mapti
kei fe lo cabna noi pu se cuxna la .gregor. .i lo nanmu jo'u lo ninmu vu'o po'u
la .samsas. ca lo nu tai tavla cu na'e ru'e cabna simxu pensi ca lo nu viska lo
tixnu noi gleki zenba kei lo du'u ri ca lo ro moi temci to'e ri'a nai lo nabmi
poi rinka lo nu lo flira cu binxo lo blabi cu ba'o binxo lo vifne je melbi ke
citno ninmu .i lo rirni cu ca'o smaji zenba gi'e je'a ru'e sanji jimpe simxu
ta'i lo nu catlu .i ra pensi lo nu co'a temci drani lo ka sisku lo xamgu speni
.i ra te sinxa lo cnino se senva jo'u lo xamgu te zukte lo du'u lo tixnu ca lo
fanmo be lo nu litru cu pa moi lo binxo be lo sanli gi'e gasnu lo nu preja fa
lo citno xadni fa'o
</text>
